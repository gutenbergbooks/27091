<!DOCTYPE html PUBLIC "-//W3C//DTD HTML 4.01 Transitional//EN">
<html>
<head>
  <meta http-equiv="content-type" content="text/html; charset=UTF-8">
  <title>The Project Gutenberg eBook of Falco della rupe, par Giambattista Bazzoni</title>


<style type="text/css">
<!--

body		{margin-left: 10%; margin-right: 10%}

h1,h2,h3,h4,h5,h6 {text-align: center;}
p 		{text-align: justify}
blockquote 	{text-align: justify}

hr 		{width: 50%; text-align: center}
hr.full 	{width: 100%}
hr.short	{width: 10%; text-align: center}

.note 		{font-size: 0.8em; margin-left: 10%; margin-right: 10%}
.footnote 	{font-size: 0.8em; margin-left: 10%; margin-right: 10%}
.side 		{padding-left: 10px; font-weight: bold; font-size: 75%;
		 float: right; margin-left: 10px; border-left: thin dashed;
		 width: 25%; text-indent: 0px; font-style: italic; text-align: left}

.sc		{font-variant: small-caps}
.lef		{float: left}
.mid	 	{text-align: center}
.rig		{float: right}
.sml		{font-size: 10pt}

span.pagenum 	{font-size: 8pt; left: 91%; right: 1%; position: absolute}
span.linenum 	{font-size: 8pt; right: 91%; left: 1%; position: absolute}

.poem 		{margin-bottom: 1em; margin-left: 10%; margin-right: 10%;
		 text-align: left}
.poem .stanza 	{margin: 1em 0em}
.poem .stanza.i	{margin: 1em 0em; font-style: italic;}
.poem p		{padding-left: 3em; margin: 0px; text-indent: -3em}
.poem p.i2 	{margin-left: 1em}
.poem p.i4 	{margin-left: 2em}
.poem p.i6 	{margin-left: 3em}
.poem p.i8 	{margin-left: 4em}
.poem p.i10 	{margin-left: 5em}
.poem p.i12 	{margin-left: 6em}
.poem p.i14 	{margin-left: 7em}
.poem p.i16 	{margin-left: 8em}
.poem p.i18 	{margin-left: 9em}
.poem p.i20 	{margin-left: 10em}
.poem p.i30 	{margin-left: 15em}


-->
</style>
</head>
<body>

                          <h1>FALCO DELLA RUPE</h1>
                                 <h4>O</h4>
                         <h2>LA GUERRA DI MUSSO</h2>

<br>

                          <h3>RACCONTO STORICO</h3>

                                <h5>DI</h5>

                        <h4>GIAMBATTISTA BAZZONI</h4>


                  <h5>AUTORE DEL <i>CASTELLO DI TREZZO</i>.</h5>


<hr>


                             <p class="mid">MILANO<br>
                 PRESSO ANT. FORT. STELLA E FIGLI<br>


                              1829.</p>

           <p class="mid">Colle stampe dì Giovanni Pirotta in Milano.</p>


<br><br>


                          <h3>INTRODUZIONE.</h3>

<pre>
        March.       Non paventate, amico: a gir sul mare
                     Pericolo non vi è
                     Purchè la sposa ancor venga con me.
        Conte.       Sposa, sposa, io ti comando
                        Dar la mano ai Marchesino:
                        Egli merta, poverino!
                        La tua fede ed il tuo amor.

                     GOLDONI, Dram. <i>Il Conte Caramella.</i> Att. 2º
</pre>

<p>"Tarderà molto tempo ancora a qui giungere il battello
a vapore? io sono impazientissima per tal ritardo".</p>

<p>Così diceva una vezzosa damina vestita da viaggio con
tutta eleganza, affacciandosi al balcone dell'albergo che
porta l'insegna dell'Angelo, e sta in Como sulla Piazza del
Porto, ad un giovine signore che le si pose d'appresso.</p>

<p>"Poco più di mezz'ora sicuramente, poichè son di già le
sei e mezzo", rispose questi con garbo traendosi tosto di
tasca l'orologio a ripetizione, e premendone la molla dopo
averlo guardato.</p>

<p>"Ardo di desiderio, proseguì ella, di recarmi ad esaminare
il <i>Lario</i><a id="footnotetag1" name="footnotetag1"></a>
<a href="#footnote1"><sup class="sml">1</sup></a> da vicino: tante persone mi parlarono di
esso facendomene tutte sì belle e pompose descrizioni, che
quasi mi vergogno d'essere la sola fra le mie conoscenti
che lo abbia ancora a vedere".</p>

<blockquote class="footnote"><a id="footnote1"
name="footnote1"><b>Nota 1:</b></a><a href="#footnotetag1">
(ritorno) </a> <i>Lario</i> e <i>Plinio</i> sono i nomi delle due barche a vapore che
dal 1825 e 26 scorrono ogni giorno tutto il lago di Como.</blockquote>

<p>"Oh certo, Contessina, replicò l'altro, una barca a vapore
merita destare così la vostra come la curiosità d'ogni
amatore del perfezionamento delle arti e delle agiatezze della
vita:, oltre che il suo aspetto sui fiumi, ed in ispecie sui
laghi, è ancor più singolare e spettacoloso che sul mare. Sta
dessa sì elevata sulle acque e s'avanza maestosa e rapida
signoreggiando l'elemento su cui trascorre, che anche le più
grandi barche comuni non rendono la benchè minima idea
di sua bellezza, siccome son ben anco lontane dal possedere
i vantaggi che ad essa derivano dalla sua indipendenza dai
venti, dalla velocità e certezza di suo cammino. Nel lungo
viaggio che ultimamente compii, ne vidi per la prima volta
in Inghilterra. Trovavami poche ore prima di sera sul ponte
di Londra, allorchè il <i>King George</i>, l'uno dei più bei
battelli a vapore che siano usciti dai cantieri inglesi, rimontava
il Tamigi tenendosi nel bel mezzo del fiume: non vi so
dire quanta sorpresa e diletto mi recasse quella vista. Volli
il giorno seguente salirvi a bordo, e provai su di esso il
più gradevole viaggiare che mai facessi, per cui tornando
dalla Germania in Italia, feci gran tratto del Reno su barche
di tal fatta; e giunto a Trieste non tralasciai d'attraversare
l'Adriatico sul pachebotto a vapore".</p>

<p>"Quanto v'invidio, disse sospirando la Contessina: la
brama di viaggiare fu sempre la più gradita e viva ch'io
m'avessi e m'ho tuttora, ma non mi venne mai concesso
di soddisfarla: mio marito, cedevole in tutto, su questo punto
è inesorabile. Ma a proposito di viaggi, proseguì, porgendogli
uno sguardo in cui si leggeva un non so che di rimprovero
che i suoi occhi neri rendevano significantissimo,
fu detto che pellegrinando faceste incontro di molte amorose
avventure, e che il vostro <i>album</i> ribocchi di nomi e di
memorie di belle Francesi, Tedesche, Inglesi, e per sino
Russe, di cui conquistaste il cuore: erano di ben altro allettamento
che le barche a vapore del Tamigi, del Reno,
dell'Adriatico: oh! quanto viveva mai tradita ogni bella
milanese che sospirava per voi!"</p>

<p>"Ah, Amalia, vi giuro, disse con vivacità quel giovine
signore, rendendole uno sguardo parlante, l'amor di patria e
le sue dolci rimembranze non sono uscite mai dal mio cuore.
In qualunque più lontano luogo io mi trovassi vi fu un
nome ed un'immagine che mi svegliarono sempre nell'anima
una profonda impressione. Nè Parigi, nè Londra, nè i luoghi
più pittoreschi della Svizzera ebbero per me le delizie di
questo giorno; la veduta di questa amena parte di lago,
delle ville, dei monti che lo fiancheggiano dipinti del colore
del cader del sole d'una giornata trascorsa al vostro fianco,
è la più cara e poetica..."</p>

<p>"Che diavolo s'è fitto in capo mia moglie per questo
vapore, io non lo so intendere! (Così disse al di dentro
della sala, interrompendo quel caldo ragionatore, una persona
la cui voce ottusa indicavala occupata a mangiare.)
Non lasciarmi pure il tempo del pranzo, per la fretta di
partire! e sì che v'erano dei tordi stupendi presi ieri al
roccolo, e cotti a meraviglia, e perchè? per correre a Como
a rompicollo a vedere una barca".</p>

<p>"Eh via, non v'inquietate, caro Conte, rispose prontamente
dal balcone quel giovine signore, sul cui volto apparve
il dispetto d'essere stato interrotto; vi risarcirete
questa sera con qualche dozzina di freschissimi agoni del
lago, che, cucinati alla griglia, sono ghiotta vivanda al par
dei tordi".</p>

<p>"È vero, anche gli agoni sono buon cibo, me lo ripetè
più volte don Martino che è di questi paesi? disse il grosso
Conte apparendo sul limitare del balcone, tenendosi con
due mani alla bocca una coscia di pollo che andava spogliando,
ma soggiunse tosto come uomo addolorato: in qual
modo potrò sanare le maccature che mi produssero gli urti
della carrozza nel venire a precipizio sin qui per quella
strada indemoniata delle colline piena di nottoloni e di
buche? Ci scommetto che se non eravate voi, Marchesino,
a guidare i cavalli, ci si rovesciavamo le cento volte".</p>

<p>"Qui non mancano soffici letti per riposare le vostre tenere
membra; disse la Contessina con tuono ironico, infastidita
doppiamente e dalla comparsa colà del marito, e dalle
sue importune lagnanze: le vostre ossa però non si saranno
scomposte, nè la pelle lacerata per cinque o sei leggieri
scosse del cocchio di cui io mi sono accorta appena".</p>

<p>"Tu le nomini leggieri scosse eh? rispose il Conte con
voce flebile, il so ben io quali fossero realmente, che mi
sento tutte rotte le spalle e le reni: erano terribili balzoni
da farne spiritare chicchessia".</p>

<p>"Ecco, ecco, anche le quindici miglia della nuova strada
dalla nostra villa di Brianza a Como gli sono sembrati precipizii,
burroni. Vedete, seguitò, vedete Marchesino, i bei
motivi per cui m'imprigiona nella villeggiatura del Lambro
e mi costringe ad annoiarmi mortalmente nei tre mesi dell'autunno,
senza voler mai che mi rechi a visitare un'amica,
o mi associi ad una partita di piacere?"</p>

<p>"Annoiarsi mortalmente alla nostra villa del Lambro!
rispose il Conte incrocicchiando le braccia sul petto e fissandola
con meraviglia e dispetto: Ti annoierai a Milano,
ti seccherai qui, ma colà ohibò! Come è possibile il soffrir
noia con quel caro don Martino che farebbe ridere i morti,
e che quando poi parla di cucina è veramente maestro, col
signor Giosuè e donna Rosa che ragiona di tutto, e ci formano
in casa una continua vivacissima società? E posto anche
questa non ti soddisfacesse pienamente, non hai
mille altri modi da sollazzarti? luoghi da passeggiare non ne
mancano, tanto se ami il piano quanto se vuoi stradicciuole
di collina: in somma, io teneva per fermo che non vi fosse
signora che villeggiasse in Brianza più contenta di te".</p>

<p>"Io sollazzarmi? Io essere contenta? replicò la Contessina,
in cui lo sdegno mal represso imporporava grado grado le
gote. Credete voi che uno zotico sacrestano e quelle caricature
di donna Rosa e suo marito siano per me una così gradevole
compagnia che m'abbia a beatificare stando con loro?
Quanto siete in inganno! perchè, sappiatelo, i rancidi lazzi,
le vecchie storie e il giuoco del tarocco sono per me le cose
più odiose del mondo, e a passeggiare da sola in mezzo
ai villani nè mi conviene, nè mi diverte, nè lo voglio: se
non avessi il mio piano-forte e i libri, di cui mi provvedo
abbondantemente, in due anni che vi sono sposa mi sarei
già attisichita. Vi protesto (e guardò di sott'occhi il Marchesino
addolcendo la voce), preferisco le cento volte una
sol gita come questa, a tutta la vostra villeggiatura ed ai
piaceri che voi vi trovate".</p>

<p>Il Conte a tali parole tutto s'agitava, poichè non eravi
cosa che maggiormente gli eccitasse la bile quanto l'udir
fare sprezzo de' suoi amici di campagna, a lui sì cari perchè
i soli che in grazia de' suoi pranzi lo corteggiassero
costantemente. Più volte sbuffando e gonfiando le guancie
aveva dimenate le braccia, ponendosi in atto di rispondere
focosamente, quando il Marchesino, cui doleva assai nascesse
più vivo alterco fra loro, "Vedete, vedete, esclamò
interponendosi e additando loro il porto, quelle banderuole
rosse poste su varie barche che servono a trasportare a
terra i passeggieri ed il carico del battello a vapore: ne
danno indizio ch'esso sta a momenti ad arrivare; mirate
quanta gente s'affolla ad aspettarlo".</p>

<p>Molte persone infatti s'erano adunate sul molo che forma
l'ala destra del porto di Como, ed è praticabile a guisa di
terrazzo, tutte curiose di vedere un grosso naviglio che, sicuro
dominatore delle onde, si muove per meccanica interna forza,
superando in corso quelli spinti dal vento, spettacolo che
sebbene in allora da più di un anno si rinnovasse due volte
ogni giorno, non aveva saziata la cupidigia degli ammiratori
per quell'interno senso di compiacenza e d'elevatezza che
si prova nel contemplare le potenze della Natura soggiogate
e direm così ammansite dall'industria dell'uomo. Dopo pochi
minuti un mormorío universale annunziò la comparsa del
<i>Lario</i> al di là del picciolo promontorio di Geno, che innanzi
a Como chiude a destra la vista del lago, se ne era già
veduta l'ampia bandiera sventolare presso la grossa canna
da fumo, e un momento dopo mirossi spuntare tutto il corpo
di quella nave, ed avanzarsi di qua dal promontorio in
dirittura al porto.</p>

<p>"Scendiamo subito, ed affrettiamoci a porci in una di
quelle barche che ci condurrà all'incontro del battello onde
appena si arresta poter salire ad esaminarlo minutamente".</p>

<p>Così disse il Marchesino, e la Contessina ritrattasi tosto
dal balcone, si pose in testa un cappello di finissima paglia
dalla cui larga ala ricadeva un verde velo, e dato a lui il
braccio, discesero frettolosamente le scale, seguiti dal Conte
che camminava a tutte gambe.</p>

<p>Pochi passi fuori dell'albergo sta l'acqua del porto, e
vi son barche d'ogni grandezza schierate ili semicerchio,
uncinate alla riva: colà stavano i barcaiuoli, affaccendati alcuni
a disporre i navicelli, altri a raccogliere i passeggieri.
L'uno di questi, veduti appena que' tre signori, s'accorse
dai loro passi affrettati a che erano diretti, ed accostatiglisi
cavando il berretto: "Ecco la mia barca, signori, disse indicandogliene
una: se vogliono andar incontro al battello a
vapore, non hanno tempo da perdere: siamo due uomini,
li serviremo bene, e per la loro buona grazia: entrino,
qua".</p>

<p>Era l'indicata barca una gondola cui stava un tavoliere
nel mezzo coperto da un vecchio tappeto di Fiandra. Essi
non esitarono ad entrarvi, e appena si fu da una parte collocato
il Conte, e dall'altra donna Amalia e il Marchesino
per mantenervi l'equilibrio, l'uno de' barcaiuoli l'allontanò
con una spinta dalla riva, e balzatovi dentro trassela di
mezzo all'altre navi, e dando i remi all'acqua uscirono
rapidamente dal porto. Molte navicelle erano già in moto
innanzi a loro, altre venivano dopo, e non poche s'avviavano
dai due sobborghi della città che si stendono sulle
opposte sponde del lago.</p>

<p>Il battello a vapore s'appressava: s'udiva distintamente
il romoreggiare delle ampie ruote che gli stanno a fianco
come due robuste ali: vedevasi il getto di fumo spandersi
dalla sommità della grossa canna che li sorge nel mezzo, e
stendersi dietro ad esso per l'aria come una lunga striscia
cinericcia ondulata dal vento. I passeggieri erano tutti raccolti
sul cassero, e vi si miravano uomini e donne frammisti,
alcuni col parasole spiegato e altri che agitavano il cappello
o il fazzoletto salutando gli amici che rispondevano dalle
barche, di mezzo alle quali il <i>Lario</i> passava torreggiante.</p>

<p>Giunto che fu a breve distanza dal porto, le sue ruote
rallentarono il moto, uscì in lungo soffio lo sprigionato vapore,
calò l'áncora che gli stava sospesa in poppa, e si
fermò. Allora come i cannotti degli Esquimali che tenutisi
lontani dalla balena sinchè questa sbuffa e si dibatte trafitta
dagli arpioni, appena il suo smisurato corpo galeggia esangue
sul mare, l'accerchiano numerosi e vi si posano sicuri,
così tutte le barchette si accostarono rapide al battello a vapore,
cercando a gara d'avvicinarsi alle scale che gli scendono
dai lati. L'una navicella l'altra spingeva, od affrettava
col grido, si urtavano, si respingevano, era un clamore,
un domandarsi, uno sporgere per tutto di involti,
di valigie, di bauli, di casse. Il Capitano di quella nave
ed il pilota, posti alle sommità delle scale, procuravano
colle parole, coi gesti, di mantenere l'ordine d'intorno e
far cessare lo schiamazzo onde non accadessero inconvenienti;
ma era un parlare al vento, poichè i barcaiuoli ad
altra cosa non miravano che ad avere l'un più l'altro a
trasportare <i>forestieri</i>, com'essi chiamano i loro avventori.</p>

<p>In tanta confusione non essendo possibile alla barca in cui
trovavasi il Marchesino d'accostarsi sì d'appresso al gran
battello da potervi salire, ordinò ai rematori s'aggirassero
a quello d'intorno onde la Contessina ne potesse esaminare
la mole esterna, la lunghezza, l'altezza, gli ornati, le
ruote.</p>

<p>"Quelle aperture quadrate che vedete da un fianco e
dall'altro, le disse il Marchesino, chiamansi <i>boccaporti</i>, e
nelle navi da guerra corrisponde a ciascuno un pezzo d'artiglieria:
in questa non sono che finestrelle che danno luce
a due sale l'una più dell'altra eleganti".</p>

<p>"I vascelli del mare, chiese donna Amalia, sono assai
più grandi di questo?"</p>

<p>"Le navi d'alto bordo, come le navi da linea, le grosse
fregate, i brich, sono molto più ampii, perchè possono contenere
dai trenta sin ben oltre ai cento cannoni, con varie
centinaia d'uomini d'equipaggio, e le munizioni da guerra
e da bocca; ma in generale i bastimenti mercantili, le corvette,
ed altre minori navi da guerra sono di poco superiori
ed anche più picciole di questo battello".</p>

<p>"V'accerto che leggendo molte storie di viaggi m'aveva
raffigurata soventi volte la forma de' bastimenti, ma sempre
credea ingannarmi sulle loro vere proporzioni: or sono
contenta di mirare una nave che potrebbe viaggiare alle
cinque parti del mondo".</p>

<p>"Senza dubbio. Ma non solo il Lario: navicelle d'un
quinto di sua grandezza percorrono oggigiorno i mari più
grandi, essendovi uomini tanto arditi che affrontano l'Oceano
sopra barche con cui appena si valicherebbero i fiumi: e
specialmente i corsari americani che sono i più audaci navigatori".</p>

<p>Mentre così ragionavano, il numero delle barche intorno
al battello a vapore s'era sminuito, vogando ciascuna verso
la città od i sobborghi, ed essi eranvisi avvicinati ponendosi
a capo d'una delle scale per ascendervi; ma il Capitano
s'affacciò al bordo, e fece doglianza per non poter ammettere
visitatori, essendo quello il tempo in cui si governava
il battello, e s'assestavano gli attrezzi e la macchina pel
viaggio del mattino, dicendo che siccome d'altronde la luce
già fosca per la sera che s'avanzava non avrebbe loro permesso
d'esaminare alcun che minutamente, uopo era tornassero
nel vegnente giorno che sarebbero stati accolti.</p>

<p>Il Marchesino rese grazie al Capitano, e comandò a' barcaiuoli
retrocedessero a Como.</p>

<p>"Chi sa se mai più vi ritorno!" esclamò la Contessina
rivolgendo lo sguardo al battello da cui s'erano appena scostati.
Il Marchesino intese ben tosto che tale esclamazione
aveva per significato che il marito non le avrebbe più concesso
di ritornar sul lago, perchè l'intesa fatta nel partir
della villa, era d'andare a vedere il battello a vapore, al
che alla lettera s'era soddisfatto, nè v'era speranza che il
Conte fosse per accettare un'interpretazione estensiva: però
desiderosissimo per tutti i conti il Marchesino di vedere accontentata
donna Amalia, si diede a spiare l'animo del
Conte, il quale, mentre gli altri due vagavano colla fantasia
per l'Oceano, aveva sempre pensato ai tordi, a don
Martino e a donna Rosa, e stava in tuono sbadato guardando
alle stelle che cominciavano ad apparire."</p>

<p>"Che ve ne pare, gli disse, di questa nave? avete voi
mai veduta una simile meraviglia?"</p>

<p>"Oh che gran bella meraviglia! rispose il Conte aggrinzando
il mento, e sporgendo il labbro inferiore per dare al
volto un'aria di disprezzo. Finalmente non la è che una gran
barcaccia un po' più grossa di quelle che vediamo cariche
di sale sul nostro naviglio".</p>

<p>"Quel che volete, mio caro, rispose il Marchesino un po'
sconcertato; non potrete però sostenermi che barche le quali
camminino da se con tanta velocità e sicurezza ne abbiate
vedute sul nostro naviglio. E poi ciò che sorprende, che è
magico si può dire, non lo avete mirato ancora; fa d'uopo
salire là su; discendere nel sito della macchina, vedere che
ordigni vi sono, con che perfezione formati, e una fornace
ardentissima, una caldaia d'acqua bollente che somministra
il vapore..."</p>

<p>"Immaginatevi or bene, l'interruppe quasi gridando il
Conte, s'io voglio andar là su! colla fornace e l'acqua
bollente! che se non basta il pericolo d'affogare nelle onde,
v'ha poi quello d'abbrustolarsi per un incendio, come beccaccie
allo spiedo, o saltar per aria in mille pezzi, ciò che
con questo vapore, mi hanno detto, è facilissimo ad accadere--No,
no, non mi vi cogliete. Pazienza qualche scossa
del cocchio, ma alla fin fine sono sul sodo, posso discendere,
ed alberghi ce n'è da per tutto: ma il mettere per
diporto la vita su un legno dove v'ha rischio di morire pel
fuoco, per l'acqua bollente e per la fredda, la mi pare la
più gran minchioneria del mondo".</p>

<p>Donna Amalia fremette di sdegno a tali parole, che conosceva
dettate in parte al marito dal desiderio di rappresaglia
della malevolenza da lei mostrata per la sua villa del
Lambro, ed in parte dall'invincibile di lui poltroneria; e il
Marchesino non s'attentò ragionare più oltre, conoscendo
difetto principalissimo del Conte una ostinazione insuperabile
ne' suoi propositi. Pervennero silenziosi in porto, discesero
alla riva, ed entrarono nell'albergo: quivi preceduti da un
cameriere che recava i lumi, ascesero ad una sala ove doveasi
attendere la cena.</p>

<p>Il Conte adagiossi da un canto sopra un canapè, e guardava
zufolando alla soffitta, movendosi aria al volto coll'agitar
d'un fazzoletto: la Contessina sedette presso al balcone,
dalle cui spalancate imposte spirava un'auretta serale
gradevolissima, e il Marchesino s'assise presso a lei, posando
il braccio sull'appoggiatoio della di lei scranna, mirandone
taciturno il melanconico atteggiamento del volto, quasi
non osasse interrompere il corso de' suoi pensieri.</p>

<p>"Non son io veramente sfortunata! diss'ella dopo alcuni
istanti con tuon di lamento, ma a bassa voce: anche quest'unico
divertimento mi toglie quell'anima di ghiaccio. Sperava
che dovesse essere almeno solleticato dalla curiosità e dall'agevolezza
di soddisfarla: ma no, ei vi trova il pericolo, la
paura, e tutto ciò per non stare un momento di più lontano
da quella odiosa Villa, ove, son certa, ritorneremo domani
all'albeggiare, nè sarà possibile lo scostarsene mezzo miglio
per tutto il rimanente dell'autunno.--E voi! voi pure fra
due o tre giorni ve ne partirete, e mi lascerete isolata del
tutto..."</p>

<p>"Ah Amalia! non dite così per pietà! Dovreste sapere che
l'allontanarmi da voi è più doloroso al mio che al vostro
cuore, e che la sola imperiosa necessità mi vi può astringere...
Ma per ora non dubitate, proseguì il Marchesino con
voce più bassa, e dando un'occhiata di sghembo al Conte,
lo faremo calare quel coccolone, lo prenderemo all'esca.--Se
si potesse persuaderlo..."</p>

<p>Qui fu interrotto dall'aprirsi improvviso della porta, e
dall'entrar precipitoso d'un Signore che tutto gaio corse a
lui, gli prese la mano, e gridò: "Briccone, briccone, da
più ore nello stesso albergo, e nulla mi fai sapere?"</p>

<p>"Chi poteva immaginarsi, mio caro Annibale, esclamò il
Marchesino alzandosi ed abbracciandolo, che tu eri qui!"</p>

<p>"No, non ci sono scuse, ti voglio ammazzare, proseguì
l'altro ridendo. Ed ella, amabile Contessina, come sta? sempre
benissimo, sempre lieta, non è vero? Eh questo è il
privilegio delle belle e gentili damine: del Conte non domando,
eccolo là, colla prosperità stampata in volto. Ma
che buon vento gli ha portati: deve essere stato un soffio
brianzolo ben gagliardo, perchè so che hanno costume
d'abbandonare giammai la loro villa".</p>

<p>"Ne sono stato io la cagione, parlò il Marchesino:
l'altro giorno essendo seco loro in Villa, il Conte mi mostrò
desiderio di vedere il battello a vapore. Io gli proposi
la gita a Como, egli v'acconsentì, ed oggi vi siamo venuti".
"Bravo Conte, esclamò l'altro, ciò può dirsi aver
buon gusto nella scelta de' divertimenti. Domani avrete un
ottima giornata per far il viaggio del lago che è deliziosissimo:
il tempo s'è stabilito sereno, e ci scommetto che
non vi sarà una sola nube in tutta l'aria. Quanto darei a
potervi essere compagno, ancorchè vi sia stato le mille volte;
ma molte coserelle cui debbo dare disbrigo mi chiamano a
Milano. Voi, Conte, non vi foste mai, mi pare? Proverete,
proverete come bene si va con quel vapore: oh che spasso!
sarei per dire che se s'aggiunge il vento in favore, non si
corre, ma si vola.--Ma io non l'ho punto desiderato,
rispose il Conte tra stupito e stizzoso: fu mia moglie".</p>

<p>"A dire il vero, disse troncandogli le parole il Marchesino
cui era venuto il pallone al balzo, il Conte ha qualche
difficoltà, e sta in dubbio di salirvi perchè teme il fuoco,
teme lo scoppio della caldaia: dimmi tu, c'è proprio motivo
d'aver paura, il pericolo è evidente, inevitabile?" e con
questi detti caricati con gravità d'importante richiesta, ma
accompagnati da una burlesca espressione del volto, rovesciò
addosso al Conte un formidabile nemico. Don Annibale,
uomo di fresca età, dotato di vivace ingegno e di molta
coltura, amantissimo di tutto ciò che sentiva lo straordinario,
era stato l'uno de' più ardenti partigiani della navigazione
a vapore; armato dei mille argomenti che ne provano
l'utilità e il diletto, qualificava col titolo di spiriti <i>vandalici</i>
e <i>medioevisti</i> tutti quelli che tenevano ragionamenti contrarii
a' suoi. Appena ebbe intese le parole del Marchesino, fissando
il Conte con due occhi spalancati: "Sareste mai,
disse con veemenza, uno di que' deboli o piuttosto pregiudicati
cervelli che disprezzano ciò che non conoscono, e volendo
in ogni modo vedere deturpata ed avvilita una scoperta
maravigliosa, divina, vi appicchiano le idee di pericolo,
di paura, di danni immaginarii? Vi hanno delle menti
dure, storte, cattive che odiano tutto ciò che non è conforme
ai loro torvi pensieri, alle loro stupide abitudini. Voi
non potete essere tra quelle, nè vi lascerete sedurre da uomini
che vorrebbero inaridir l'universo onde spargere più
diffusamente il loro fiele, e gridano lo spavento da per
tutto. È certo che un disordine, uno sgraziato accidente può
dovunque aver luogo: come ruinano le case, si spezzano i
cocchi, naufragano le navi, così pure una barca a vapore
può incendiarsi o perire: ma fa d'uopo aver calcolo dei
diversi metodi tenuti nelle fabbricazioni, della negligenza o
imperizia de' regolatori del macchinismo, e d'un complicato
nodo di circostanze, impossibile a verificarsi sotto gli occhi
della prudenza e preveggenza massima con cui sono guidati
questi battelli dei nostri laghi.</p>

<p>"Che se per via maggiormente convincervene vorreste
esaminare la cosa con cognizione di causa, potrei parlare
per ore intiere spiegandovi la differenza che passa tra una
macchina a <i>bassa</i>, ed una ad <i>alta pressione</i>, soggiungervi
che quest'ultima presentava la possibilità d'uno scoppio, al
che però s'è ovviato colla applicazione delle valvole di sicurezza,
e più recentemente colla sostituzione dei cilindri
alla caldaia, ottimo ritrovato di sir Gurney; sebbene la
caldaia stessa ottenne un aumento notabile nella solidità
coll'ultima ingegnosa armatura di ghisa: potrei farvi un
paralello tra i sistemi di Wath, di Perkins e di molti altri
famosi meccanici inglesi, francesi, americani, e delle officine
di tal genere stabilite a Liverpool, a Charenton, a
Boston: potrei finalmente presentarvi un quadro statistico
del numero di tutte le macchine a vapore applicate alle
arti, alla navigazione, all'idraulica, col calcolo della loro
forza rispettiva e della loro utilità rappresentata dai prodotti,
e ciò basterebbe ad illuminare le pupille più lippe,
le teste più ottuse. Ma voi non abbisognate di tanto per
penetrare il vero; vi leggo la persuasione negli occhi. Ebbene,
qua la mano, e datemi parola che domani salirete
il battello a vapore e farete il viaggio del lago?"</p>

<p>Così dicendo, siccome nel calore del discorso s'era a lui
accostato, gli stese la destra, presentandogliene il palmo
per ricevere la sua in pegno della promessa che attendeva.
Al Conte, sbalordito da quella tempesta di parole, da cui
in sostanza dedusse che non si voleva che vi fosse pericolo
nel vapore, uscì un istante dalla mente la villa del Lambro
e la protesta fatta poco prima al Marchesino, porse la mano,
e quando stava per impalmare quella di don Annibale, improvviso
gli attraversò la fantasia l'importante pensiero del
come si sarebbe provveduto al ventre su una barca che correva
per più ore senza toccare mai sponda, e tenendo sollevata
la destra con esitazione: "Indicatemi il modo, disse,
con cui potere colà su avere, senza fastidio, una buona colazione
ed un buon pranzo, ed io v'assicuro che tutte le
difficoltà sono sparite, e v'ascenderemo domani immancabilmente".</p>

<p>"Ma altro che colazione e pranzo!" dissero a due voci
il Marchesino e don Annibale. "Immaginatevi, proseguì
quest'ultimo, tutto quanto può esservi in un ben fornito albergo
colà su si trova tutto: v'è ogni sorta di vivande, di
vini, di frutti, di dolci: ma che credete che sia una barcaccia
come le altre? C'è la sua cucina, la credenza, una
sala, con tutti i suoi comodi come in una casa. Quel correre
poi sull'acqua rompendo l'aria vibrata montanina,
eccita un appetito, una fame da divorare il ferro, e trovare
a propria richiesta qualunque ghiottoneria, ed essere fra le
agiatezze come in un ricco palazzo, è un piacer tale da quasi
non credersi. Via, non ci mancate, datemene parola e credetemi
che non v'andando perdereste un raro complesso di
divertimenti:--E fareste uno sproposito da sapervene male
per tutta la vita", soggiunse il Marchesino.</p>

<p>"Ed averne le beffe universali", aggiunse colla sua voce
dilicata, e con tal modo di rimprovero la Contessina.</p>

<p>Stretto così da tutte le parti divenne pel Conte impossibile
il battersi in ritirata.</p>

<p>"Se in realtà è così, rispose stropicciandosi le mani lentamente,
se assolutamente lo volete, per me ci vengo volontieri;
ma domani, ed accennò per terra coll'indice della
destra come fermasse un patto, domani a sera qui, e dopo
dimani alla Villa".</p>

<p>"Oh! ciò s'intende, replicò il Marchesino pago oltre
modo del riportato consentimento, e diede a donna Amalia
uno sguardo di trionfante compiacenza a cui ella rispose
con un sorriso, mostrando negli occhi tutto ciò che una
bella donna sa farvi apparire per affettuosamente ringraziare.
Don Annibale accostatosi ad essi andava ripetendo or all'uno
or all'altro: "Ma era un errore, un torto, un insulto imperdonabile
venir sin qui per vederlo, e non salire sul battello
a vapore".</p>

<p>Per una concatenazione di idee che gli ideologi non durerebbero
fatica ad ispiegare, i pensieri del Conte s'erano
rivolti frattanto a far rivista del futuro desinare sul lago,
indi con poca divergenza ritornati sulle sue sensazioni presenti,
e ritrovarono l'urgente bisogno della cena, per il
che rammemorò al Marchesino que' certi <i>agoni</i> di cui gli
aveva parlato prima di sera, e soggiunse che gli sembrava
venuto tempo d'assaggiarli. Il Marchesino chiamò, ordinò
la cena, e in pochi tratti fu allestita la mensa, ed arrecate
le vivande. Eglino vi si assisero d'intorno, obbligando cortesemente
don Annibale a rimanerti seco loro. Gli agoni
furono trovati saporitissimi, ed in ispecie dal Conte, che se
ne fece una scorpacciata, e terminata la cena, s'assise di
nuovo sul canapè a smaltirli addormentandosi profondamente.</p>

<p>La Contessina, tutta occupata della lieta idea della promessa
gita, si diede ad interrogare don Annibale intorno
alle delizie del lago.</p>

<p>"Onde conoscerle tutte perfettamente, rispose questi che
ne aveva esatta cognizione, d'uopo sarebbe ch'ella visitasse
ad una ad una le molte ville che sono sparse a diversi
punti delle sue rive, e salisse in alcuni luoghi i monti, o
s'internasse nelle valli onde mirare pittoresche vedute, o
singolari accidenti di natura, che molti ve se ne trovano;
ma giacchè non deve che percorrerne il lungo, ella cerchi
di tracciarne bene in mente l'aspetto generale e le posizioni
diverse, che poscia le descrizioni di chi ne ha esaminate le
singole parti gioveranno a formargliene nello spirito un quadro
completo. Un abbozzo preventivo del viaggio posso farglielo
io con questa carta distesa in ampia scala". Così
dicendo staccò una gran tavola geografica che stava appesa
ad una delle pareti, e la stese sul tavoliere: donna Amalia
e il Marchesino accostandovi i lumi vi portarono attento
lo sguardo.</p>

<p>"Il Lago di Como, come qui si vede, proseguì egli, ha
la forma d'una zanca di granchio aperta in atto d'abbrancare".</p>

<p>"Ah! ah! dite benissimo, lo interruppe ridendo il Marchesino,
si può assomigliare la forma del lago di Como ad
una zanca di gambero, come appunto si paragona quella
dell'Italia ad uno stivale. Ah! ah! gambe da per tutto".</p>

<p>"Sarebbe miglior cosa, vorresti forse dire, che vi si ravvisasse
alcuna parte che raffigurasse una testa. Tu sei troppo
maligno: ma torniamo a noi. Il grosso della zanca (e toccava
coll'indice i luoghi che indicava) appare formato da
questa porzione di lago che sta tra il suo incominciare e la
punta di Bellaggio, e le due estremità sono la più sottile
a sinistra, cioè a levante, il ramo di Lecco, ed a destra
quello di Como. Quest'ultimo ramo ch'ella deve percorrere
domani, presenta alla vista di chi lo viaggia una serie di
circoli che si succedono, ciascuno de' quali ha un diverso
aspetto, il che qui sulla carta non si scorge, essendo quell'ottico
effetto prodotto dalle montagne che lo fiancheggiano,
da cui apparentemente a diversi tratti è chiuso. Il carattere
però generale di simile spazio di lago sino al principiare
della Tramezzina è piuttosto alpestre e severo. Superata questa
punta di Lavedo, che è la Gibilterra del lago, esso si
presenta ridente da una sponda e dall'altra sino a Bellaggio,
dove si vede in tutta la sua vastità, cinto da monti
giganteschi. La barca a vapore perviene a Domaso, d'onde
si scorgono a sinistra le bocche dell'Adda, ivi è il vero
incominciamento del lago di Como, poichè quest'altro laghetto
inameno e solitario posto all'estremità, detto di Riva
di Chiavenna, si può considerare segregato e facente parte
da se. Da Domaso poi si ritorna per lo stesso cammino
dopo una brevissima fermata".</p>

<p>"E quante ore si impiegano nel percorrere questo spazio?"
disse la Contessina.</p>

<p>"Quattro o cinque sì nell'andata che nel ritorno, secondo
la quantità de' passeggieri, per ricevere i quali e dimetterli
ne' varii luoghi d'uopo è perdere alcun tempo, e
secondo la forza e la direzione del vento".</p>

<p>"Così avremo, tornò a dire la Contessina tutta gioiosa,
otto o dieci ore d'amenissimo sollazzo, di cui avrò obbligo
a lei, caro don Annibale, che ha stornato mio marito dal
commettere un fallo imperdonabile; ed a voi pure, Marchesino
(e sogguardollo sorridendo), come promotore di questa
gita. Ma, or me ne avveggo, avete trascurato di darmi un
suggerimento importante, e si era di portar con noi qualche
libro che ne indicasse per viaggio i nomi dei paesi e
delle ville del lago".</p>

<p>"Perdonatemi, Amalia, ma la colpa non è mia. Ieri
guardai e riguardai nella vostra picciola biblioteca della
villa, e non vi scorsi di opere relative al lago di Como che
le <i>Lettere del Giovio</i>, e il <i>Viaggio ai tre laghi dell'Amoretti</i>;
dunque tenni per fermo che il vostro favorito autore,
il dipintor delle belle, il pellegrinante, il romanziere sentimentale,
Bertolotti, l'aveste già con voi, o il teneste chiuso
nella cassetta da viaggio".</p>

<p>"No, v'ingannaste, perchè il dovetti quest'anno lasciare
a Milano, essendo il suo, ed il posto di due o tre altre
mie predilette opere occupato dai <i>Promessi Sposi</i>, e da
altri romanzi recenti: sebbene vi dirò che le <i>Peregrinazioni</i>
di quel finto vecchio militare, la cui vivacità e galanteria
ne smentiscono ad ogni linea l'età e la professione, me le
so quasi a memoria. Desiderava non altro per domani che
un indicatore, una nomenclatura, una guida".</p>

<p>"Per questo, bella Contessina, poss'io soddisfarla immediatamente",
disse don Annibale, e tolse dalle tasche del
<i>redingotte</i> che vestiva, due libri stretti in elegante copertura,
ed uno gliene presentò aggiungendo: "Questa è una raccolta
di disegni miniati rappresentanti vedute del lago, con
brevi descrizioni: avrà in esse una guida, un Cicerone laconico,
ma vero e compiuto. Caso poi mai che pioggia impreveduta,
incomodi soffii di vento od altro accidente l'avessero
a costringere a tenersi nella sala sottocoperta, e così
non le fosse dato occupare il tempo a contemplare le viste,
eccole in quest'altro libro manoscritto un Racconto del lago,
che potrà leggere per divagarsi".</p>

<p>"Oh gli sono doppiamente obbligata, disse la Contessina
ricevendo con piacere anche quel secondo libro, e sarà mia
premura il fargliene, appena letti, immediata restituzione; ma
dica, dica: questo è una novella, una vera storia, od un
romanzo?"</p>

<p>"Non è, parlando a rigore, alcuno dei tre, ma tiene
un po' di ciascuno: si potrebbe collocare in quel genere
botanico in cui mischiandosi il seme di varii fiori, ne nasce
un tutto più fragrante, più aggradevole ed attraente delle
specie separate: in una parola, è un romanzo storico.--Oh!
lo conosco questo genere cui tu alludi, disse il Marchesino;
esso si chiama dai Botanici <i>ebridismo</i>, che significa <i>non legittimo</i>,
e poco giudiziosamente raccomandi il tuo manoscritto,
mio caro Annibale, dichiarandolo appartenente ad
un genere che si appella con sì brutta parola. D'altronde
non sai, continuò in tuono comicamente enfatico, che uomini
gravi, tenuti maestri in letteratura, disprezzano appunto
come spurie e deformi quelle opere in cui la storia
è vestita coi falsi colori del romanzo, e il romanzo foggiato
coll'imponenze storiche, che in alcune parti appaiono drammatiche,
in altre filosofiche o politiche, ma in conclusione
non appartengono ad alcuna di quelle classi, e recano il
grave disordine di stravolgere o render false le idee a
quelle persone di spirito debole che hanno la sfortuna d'averle
nelle mani? Sono incalcolabili i danni che questo genere
di moderno lavoro detto Romanzo storico ha recati ai
buoni studii ed alle profonde storiche e filologiche investigazioni.
Dappoichè la manía di simili superficiali opere ha
invase due parti del mondo.....</p>

<p>"Ih ih che sermone! Non imiti male un pedagogo di
sessant'anni che ritrova sullo scrittoio d'uno scolaro un tomo di
Walter-Scott in vece della grammatica.--Sappi però che io non
posso nè difendere nè commendare quel libro, perchè l'Autore,
che è un giovine mio conoscente, me lo ha espressamente
proibito; non ripeterò altro che alcune opinioni dello
stesso intorno a tal genere di componimenti. La storia, egli
pensa, si può chiamare un gran quadro ove sono tracciati
tutti gli avvenimenti, collocati i grandi personaggi, e la
serie d'alcuni fatti esposta con ordine, ma dove la moltitudine
delle cose v'è negletta o appena accennata in confuso
e di scorcio, e sole le azioni più straordinarie e gli
uomini sommi vi stanno dipinti isolatamente e quasi sempre
nella unica relazione dei pubblici interessi. Il Romanzo storico
è una gran lente che si applica ad un punto di quell'immenso
quadro: per esso ciò ch'era appena visibile riceve
le sue naturali dimensioni, un lieve abbozzato contorno
diventa un disegno regolare e perfetto, o meglio un quadro
in cui tutti gli oggetti riprendono il loro vero colore. Non
più i soli re, i duci, i magistrati, ma la gente del popolo,
le donne, i fanciulli vi fanno la loro mostra: vi sono messi
in azione i vizii, le virtù domestiche, e palesata l'influenza
delle pubbliche istituzioni sui privati costumi, sui bisogni e
la felicità della vita, che è quanto deve alla fin fine interessare
l'universalità degli uomini. I romanzi di tal genere
sono in somma i <i>panorama</i> della storia. Alcuni rigoristi
portano loro l'accusa di frammischiare cose menzognere
alle reali, e deturpare in tal modo la storica purità: ma si
potrebbe a questi domandare: accusate voi i grandi storici,
come Livio, Tacito, Guicciardini, d'essere menzogneri perchè
facciano tenere ai duci d'armate, ai principi, ragionamenti
in pubblico od in privato ch'essi non hanno di certo
ascoltati, nè altri ha loro riferiti? No, risponderebbero essi,
perchè è probabile e verisimile che in date circostanze que'
personaggi dovevano consimilmente esprimersi. Ora, perchè,
tenendosi nei limiti della verisimiglianza, non sarà lecito,
anzi utilissimo intrecciare la storia con fatti d'invenzione che
la rendano più drammatica, più evidente, quindi più studiata
e proficua?"</p>

<p>Don Annibale continuò in tal modo per lunga pezza ora
colle opinioni di quel suo conoscente, ora colle proprie ad
encomiare il genere dei Romanzi storici;, inutilmente però,
perchè la Contessina non aveva d'uopo di tante parole per
farseli aggradire, formandone da molto tempo l'esclusiva
sua lettura; ed il Marchesino s'era occupato a svolgere i
fogli del libro che conteneva le vedute del lago, nè aveva
più oltre badato a quel chiaccherare erudito. Stanca però
anche donna Amalia d'udire teorie, volle che don Annibale
le dicesse il suo parere intorno ad alcuni Romanzi storici
italiani, addomandandolo della <i>Pianta dei sospiri</i>, del <i>Gabrino
Fondulo</i>, del <i>Castello di Trezzo</i>, della <i>Sibilla Odaleta</i>,
e finalmente dei <i>Promessi Sposi</i>.</p>

<p>"I <i>Promessi Sposi</i>, conchiuse don Annibale, s'udirono
annunziare tanto tempo innanzi che apparissero al pubblico,
ch'ebbero tutto il campo di ricevere dalle mani abilissime
del loro valente autore quella forbita lucente, e veramente
nuziale acconciatura, di cui egli seppe adornarli. V'ha in
quei libri una inimitabile proprietà di vocaboli, espressioni
fine, vere, incalzanti: vi si trova per tutto una vita, un'indagine
profonda del cuore, delle circostanze, delle cause;
un nesso invisibile, ma universale, efficace, che offre pascolo
a tutti i gradi d'intelligenza; è un complesso in
somma d'osservazioni e di quadri affatto nuovi e sublimi.
È vero però che vi si rinvenne un lato vulnerabile come il
calcagno nel fatato corpo d'Achille, ma però le saette scagliategli
dai nostri Priamidi non lo ferirono sì addentro da
toglierci la vita, che durerà anzi sempre robustissima".</p>

<p>Il Conte, che aveva in tutto questo frattempo dormito russando
tranquillamente, svegliossi di repente, balzò esagitato
dal canapè, fece due o tre giri intorno a se stesso, e sarebbe
andato a dar del volto in terra se non incontrava la
tavola a cui affrancarsi colle mani. "Che c'è? che avete?
Cosa è avvenuto? gridarono ad una voce gli altri accorrendo.--Ohimè!
ohimè! esclamò egli cogli occhi stravolti:
quel maledetto battello a vapore... quella fornace, oh! che
incendio!.. puh! che spavento! Per fortuna che è stato
un sogno... Ma il capo mi gira ancora, e sento un peso
gravissimo allo stomaco".</p>

<p>"Niente, caro Conte, gli disse il Marchesino, sono le
quattro o sei dozzine di quei pesciuolini che v'avete trangugiati;
prendete un caffè, ed andate a letto che tutto passerà
in poco d'ora".</p>

<p>Così fece di fatto, conducendosi accompagnato dalla Contessina
nella stanza da letto. Il Marchesino e don Annibale,
dopo aver conversato più a lungo, salirono essi pure nelle
camere rispettivamente assegnate a riposo.</p>

<p>Il primo segnale di partenza dato il mattino dalla campana
della barca a vapore trovò la nostra comitiva già allestita
pel viaggio nella sala dell'albergo. La Contessina era
involta nel suo mantello di finissimo <i>circasse</i> foderato di
felpa: il Marchesino portava un tabarro verdognolo alla
<i>cocher</i> di stoffa scozzese ed un berretto all'inglese tessuto
di neri crini di cavallo. Il Conte ancor sonnacchioso, ed a
cui il freschetto mattutino recava più molesta sensazione
d'ogni altro, stava imbacuccato in un <i>sourtout</i> di peluzzo
color d'orecchio d'orso, e riceveva, senza rispondervi, i
complimenti di don Annibale, che seco loro discese sino al
lago, ove porgendo braccio alla Contessina ad entrare nel
battelletto che li dovea trasportare alla barca a vapore, le
rammentò i libri a lei consegnati, e salutò tutti affettuosamente
a due mani quando quel battelletto s'allontanò dalla riva.</p>

<p>Saliti ch'essi furono a bordo, fu dato l'ultimo segno,
ed alzata l'áncora, il <i>Lario</i> salpò, spinto rapidamente dalle
sue ampie ruote. Non è a dirsi quanto riuscisse gradevole
quel viaggio alla Contessina, che instancabile si recava ora
da un lato, ora dall'altro del ponte della nave tutto rimirando,
di tutto interrogando il Marchesino, servendosi del
libro delle vedute per aver notizia del nome d'ogni luogo
più interessante a sapersi.</p>

<p>Riconobbero la villa d'Este, la Tanzi, la Passalacqua,
la solitaria Pliniana, videro la cascata di Nesso; e nella
popolosa Tramezzina ravvisarono varie case di persone conoscenti;
scórsero la villa Melzi co' suoi vaghi giardini,
e il bel viale d'ipocastani che la fiancheggia, e presso che
di fronte sull'opposta sponda l'elevato palazzo Sommariva,
che tanti contiene eccellenti capi d'arte. Prossimi a sopravanzare
la punta di Bellaggio, gli occorse alla vista il <i>Plinio</i>,
altra barca a vapore che viaggiava alla lor volta con spiegata
bandiera: a poca distanza le due navi s'arrestarono,
e calati a fior d'acqua i palischermi, fecero cambio di passeggieri,
indi ripresero cammino, il <i>Plinio</i> tagliando a levante
per Lecco, e il <i>Lario</i> in retta linea al nord. Lasciato
a mancina Menaggio, volsero i loro sguardi al famoso
<i>Sasso rancio</i>, e mentre la Contessina contemplava ammirata
quell'erta sinuosa rupe, rammentando i miserandi
casi che lesse ivi avvenuti, attrasse da destra la loro attenzione
lo scoppio delle mine che aprivano il varco alla
nuova strada, che correndo pei monti della Valtellina, riesce
al cuore della Germania. Sempre più avanzandosi indicarono
a destra Bellano, già celebre per l'<i>orrido</i> che gli
stava vicino, e che da pochi anni dirupatosi perdette tutta
la maestà del suo orrendo aspetto. Passato il promontorio
di Dervio, scórsero le antiche ruinose mura del forte di
Rezzonico, la vecchia torre di Corenno, e più inoltrandosi
mirarono attentamente i pochi avanzi del castello sopra
Musso, della cui guerra faceasi cenno nel titolo del racconto
storico; quindi Dongo in un seno, e per ultimo il biancheggiante
castello di Gravedona, presso alla quale sta
Domaso, innanzi a cui la barca a vapore venne a fermarsi.
Dopo non lunga posa quella barca virò di bordo e s'avviò
colla stessa rapidità al ritorno.</p>

<p>Un lauto pranzo che si protrasse in lungo, il conversare,
il rimirare di nuovo tutti i punti più belli e rimarchevoli
delle sponde, non lasciarono mai alla Contessina rinvenire
un momento da dare alla lettura del manoscritto consegnatole
da don Annibale, nè, ritornata che fu alla sua villa
del Lambro, il che avvenne il giorno seguente di buon mattino
come avea voluto il Conte, potè ritrovar tempo da leggerlo
sinchè ivi rimase il Marchesino. Partito però che
questi si fu, s'occupò di quel libro sbadatamente da prima,
poscia con attenzione; e rendendolo a don Annibale, lo accertò
che quella lettura le era riuscita in più parti interessante
in modo da farle desiderare di poter gire un'altra
volta sul lago di Como per visitare molti luoghi di cui teneva
poetica impressione nello spirito, derivatale dalle narrazioni
contenute in quel libro.</p>

<p>Per il che siamo venuti in pensiero di pubblicarlo, affinchè
possa, chi lo vuole, ottenerne lo stesso effetto senza
difficoltà, persuasi d'altronde che se quell'accertazione non
avesse contenuto ombra di verità, la qual cosa non è impossibile,
pure alcuno fra i molti che percorrono di frequente
quel lago ci saprà grado di porgergli un mezzo di più onde
passare alcune ore d'un giorno nebuloso o di pioggia, acquistando
minute notizie di fatti che avvennero in questa bella
parte di Lombardia ch'ora non offre che placide e liete situazioni
ad amene e ricche villeggiature, e numerose mete
sulle sue ridenti sponde a sollazzevoli gite.</p>

<h2>FALCO DELLA RUPE</h2>

<h5>O</h5>

<h3>LA GUERRA DI MUSSO</h3>

<br>

<h3>CAPITOLO PRIMO.</h3>

<br>
<pre>

                             Era la notte e il mar non avea lume
                               Quando s'incominciar l'aspre contese
                               ...................
                               Dalla rabbia del vento che si fende
                               Fra i scogli e l'onde escon orribil suoni;
                               Di spessi lampi l'aria si raccende;
                               Risuona il ciel di spaventosi tuoni.

                                      ARIOSTO, <i>Orl. Fur.</i> Can. 41.
</pre>

<p>Veleggiando da Como verso settentrione, passata la penisola
di Torno, perviensi ad un lago solitario e di selvagge
sponde. Fiancheggiato a levante dagli alti monti della Valle
Assina e da quelli di Val d'Intelvi a ponente, non offre al
riguardante che ripide balze e annosi boschi sparsi per le
loro falde e per le loro sommità; ivi le acque nereggiano
riflettendo il bruno aspetto delle vaste rupi da cui sono
cinte, e più d'un torrente in esse si versa precipitando
biancheggiante dalle nude roccie.</p>

<p>Sorge su quelle sponde la Terra di Nesso, di cui scorgonsi
molti casolari sparsi pel declivio del monte presso l'ingresso
di ampia valle, dalla quale sbocca pure un torrente
che forma colà una grandiosa cascata. Ne' passati tempi
tutte le abitazioni di che constava quel Borgo, stavano raccolte
in un sol corpo, ed erano protette e tenute in soggezione
ad un tempo da una Rocca che consisteva in una
larga torre di pietre circondata da tre lati da un bastione,
ed appoggiata di schiena al monte da cui s'aveva l'entrata.</p>

<p>All'epoca del Dominio de' Visconti e de' primi Sforza,
teneva dimora in questa Rôcca un Commissario Ducale con
forte mano d'uomini per mantenere colà e ne' circostanti
paesi i signorili diritti, esigendo i tributi e le regalie: nel
tempo però a cui si riferisce il nostro Racconto, cioè nel
1531, trovavasi dessa già da alcuni anni priva d'abitatori.
Ne avevano da pria i Francesi sbanditi gli Sforzeschi, poscia
ne erano stati essi stessi scacciati dagli Svizzeri, quando
questi (nel 1512), condotti da Matteo Scheiner, il guerriero
cardinale di Sion entrarono nel Ducato di Milano, per sostenere
contro i Francesi i diritti di Massimiliano Sforza, primogenito
del duca Lodovico detto il Moro, già morto prigioniero
in Francia. Tocca non per tanto la terribile sconfitta
nella famosa giornata di Marignano, ripresa Milano dai
Francesi venutivi col loro re Francesco, sgombrarono gli
Svizzeri il territorio ritraendosi nei baliaggi di Lugano, Locarno
e Bellinzona, che erano già possedimenti del Ducato,
e da cui non fu più possibile lo scacciarneli.</p>

<p>Da quell'anno in poi poche squadriglie di Spagnuoli,
d'Alemanni ed anche di Francesi avevano, passando, fatta
momentanea dimora in quella Rôcca; nè ciò avveniva
più affatto da che teneva dominio sul lago l'ardimentoso
Gian Giacomo Medici castellano di Musso, le di cui bande
armate approdavano di frequente a Nesso, essendo quegli
abitanti loro confederati, e riuscendo per ciò troppo difficile
e pericoloso ad altri militi il fermar quivi soggiorno.</p>

<p>Siccome il governare in quella età non dipendeva che dalla
forza delle armi, non essendo dato al duca Francesco secondo
Sforza, tornato signore di Milano, il mantenere quivi
un presidio, come avevano praticato i suoi maggiori, i Terrazzani
di Nesso e di varii altri contadi del lago s'erano
ridotti a un'assoluta indipendenza, di cui si giovavano in
que' giorni di guerra onde commettere impunemente ogni
sorta di depredazioni, e far scorrerie e bottino a danno de'
confinanti e delle parti che battagliavano.</p>

<p>Tale sfrenata ribalderia degli abitanti di quella spiaggia,
congiunta al pericolo di cadere nelle mani de' soldati
del Castellano o de' suoi avversarii Svizzeri e Ducali, i
quali trattavano con tutta la prepotenza militare chiunque
s'avessero avuto in sospetto di spione, rendeva all'estremo
periglioso e mal sicuro lo scorrere il lago e le rive al di là
poche miglia di Como. Il maggiore spavento però che assalisse
il cuore del pacifico navigante che arrischiava avanzarsi
in quelle acque, era la fama d'un uomo che s'era fatto un
nome formidabile assalendo armato le barche, depredando e
spogliando i viaggianti, facendo in somma pel lago il terribile
mestiero del pirata. Come avviene d'ordinario, e più
di frequente accadeva in quell'età d'ignoranza, in cui le
menti si prestavano ad ogni falso terrore, s'erano attribuiti
a costui fatti, scelleraggini e poteri affatto straordinarii e
quasi soprannaturali, per cui il nome di Falco (così egli
s'appellava) era il terrore de' remiganti che s'affidavano
al tragitto senza la scorta d'una nave armata, benchè talora
gli armati stessi non aveano potuto opporgli resistenza.</p>

<p>Era Falco l'uno degli indipendenti uomini di Nesso,
intrepido, fiero e vigoroso, che la brama di vendetta
d'un sanguinoso oltraggio aveva spinto ad armeggiare in
molte battaglie contro gl'Imperiali. Ricacciate d'Italia le
squadre di Francia, tra cui egli aveva combattuto, era tornato
alla patria Terra, dove insofferente di riposo, spinto
da un'indole audace, da guerresche abitudini e dall'astio
che gli durava vivissimo per gli Spagnuoli e gli Svizzeri,
che uniti ai Ducali mantenevano la guerra sul lago contro
il Castellano di Musso, aveva trascelti alcuni robusti compagni,
co' quali, armato all'usanza de' tempi, scorreva il
lago corseggiando. Conoscitore espertissimo di tutti gli scogli
e i seni del lido, agilissimo rematore, sfidatore ardito dei
venti e delle burrasche, sapea appiattarsi per tutto e piombare
improvviso sulla preda. Se coglieva soldati nemici alla
spicciolata, gli assaliva sostenendo contro di loro regolari
combattimenti, e fuggendo poscia se il loro numero aumentava,
si conduceva a sicuro salvamento ne' porti occupati
dagli uomini di Musso che avevano barche armate pronte
ad azzuffarsi ad ogni scontro.</p>

<p>Falco venia detto <i>Della Rupe</i>, poichè il suo casolare trovavasi
sur una rupe a poca distanza del borgo di Nesso,
e l'avea dovuta costruire colà in sito quasi inaccessibile per
garantirsi da tradimento e da improvviso nemico assalto.
A mezzodì di quel villaggio vedesi un fendimento nel monte
che s'interna un trar di balestra, in fondo al quale piomba
da molta altezza il torrente, la cui spumeggiante caduta scorgesi
da lungi per entro quegli oscuri massi come una candida
striscia, e vien nomato l'orrido di Nesso. Al vertice di
questo fendimento, sulla sommità di eretti macigni inumiditi
sempre dallo spruzzo delle cascanti acque, stava su un piano
del giro di pochi passi l'abituro di Falco, a cui pervenivasi
per due viottoli formati da informi gradini tagliati nel masso,
l'uno scendente dal monte, l'altro che saliva dal lago,
ambidue però non praticabili che colla guida di que' montanari.
Era tal abituro costruito di sassi che sostenevano
rozze travi; aveva le mura mediocremente spaziose e salde,
una tettoia di lastre di pietre, la porta formata da massiccia
tavola ad un sol battente, e due finestre difese da staggi di
legno disposti a modo di ferriata: l'esterno scorgevasi presso
che tutto verdiccio per l'edera che vi s'arrampicava; un
antico castagno che gli sorgeva da lato, stendendo i numerosi
e fronzuti suoi rami, difendeva dalla pioggia e dai
raggi solari la soglia di quel casolare presso cui stavano
quadrate pietre destinate a sedili.</p>

<p>Due persone abitavano quivi di continuo, e queste si erano
la moglie ed una figlia di Falco; imperocchè egli ne stava il
più de' giorni lontano, e solo dopo lunghe corse, dopo dati
e sostenuti feroci assalti, molte fiate nel cuor della notte remigava
alla sua rupe, e saliva al suo abituro talora carico
di preda, e talora grondante di sangue e anelante per la
fatica e la foga degli sfuggiti perseguimenti. Colà deposte le
armi pesanti e i pugnali, respirava in riposo; e mentre sua
figlia Rina gli tergeva la fronte, e districavagli gli arruffati
capelli, Orsola sua moglie disponeva un desco, non sempre
frugale, a cui d'intorno assiso narrava le sue venture, sinchè
vinto dal sonno posavasi tra rozze coltri, dalle quali balzava
all'albeggiare, ch'era pur sempre l'ora della sua partenza.</p>

<p>Orsola e Rina, accostumate a quel modo di vita del loro
padre e marito, vivevano tranquille, confidenti nella bravura
e scaltrezza di lui, non che in una costante prosperità di
eventi che a tutti i perigli l'avevano sino allora sottratto.
Era estraneo in tutto ai loro animi il rimorso e l'agitazione che
avrebbe dovuto infondervi il pensiero d'essere congiunte sì
strettamente di sangue ad un uomo che non s'adoperava che
nell'uccidere e nel depredare: nè era a dirsi per ciò che gli
animi loro fossero corrotti, o privi d'ogni senso di religiosa
pietà, perchè anzi possedevano desse, ed era comune in
que' tempi, una morale severità di pensieri, un sommo rigore
di costumi, che però per l'indole fiera di quell'età non
avevano tanta forza da far sentire iniqua e scellerata la violenza
delle armi.</p>

<p>Per tutto in allora, ed in ispecial modo in que' paesi lungo
teatro di guerre, i fiacchi, i miti d'animo erano oppressi e
spogliati; per ciò nasceva in ognuno tendenza a farsi forte,
audace, assalitore; quindi vigeva un'operosità di azioni e
reazioni che giustificava ogni eccesso nell'uso della forza, e
rendendo perpetue le zuffe e le atrocità, facevale sì famigliari,
che più non recavano agli spiriti quel sentimento d'orrore che
producono oggigiorno per la loro infrequenza e pel raddolcimento
universale de' sociali rapporti. Storie d'uccisioni,
d'incendii, fatti atroci accaduti per que' monti, o sul lago,
erano le sole che dall'infanzia avevano sempre risuonato all'orecchio
d'Orsola e della giovinetta figlia di lei: i loro
conoscenti erano stati ognora uomini truci e facinorosi che
non ragionavano d'altro che di vendette e d'offese, per ciò
nella mente di esse andava congiunta alla naturale sensibilità,
al buono e leale carattere proprio degli abitatori delle
montagne una fiera e maschia tinta cui frammischiavansi i
tetri colori di superstiziose credenze.</p>

<p>Gli echi delle rupi, i verdi pascoli, le limpide acque
mantenevano nell'anima della giovinetta Rina la pastorale
serenità e la calma soave dei monti, ma talvolta ben anco
duri pensieri, secreti ritorni sulle tante spaventose immagini
di che le avevano ripiena la fantasia vi stendevano una nera
nube, e tal fiata i suoi lineamenti vivacemente animati
prendevano un minaccioso aspetto, ed i suoi occhi scintillanti
come nere gemme s'affissavano fieramente, e tal altra,
assalita da vago terrore, stringevasi al seno di sua madre
prorompendo in calde lagrime. Rina toccava il sedicesimo
anno; il suo corpo, senza essere esile, mostravasi agilissimo,
il suo volto, di rara bellezza, aveva una leggiera impronta
della fisionomia di sua madre, la quale, fresca e robusta
donna ancora, appalesava nel viso irruvidito dal sole tutta
l'arditezza che alla moglie d'un pirata conveniva. L'abito
d'entrambe era alla montanesca: vestivano sottane l'una color
verdebruno, ed era la madre, l'altra cilestre, le quali
non oltrepassavano loro la caviglia del piede: avevano
grembialetti e corsaletti rossi di lana, senza maniche, poichè
le braccia le eran coperte dai larghi maniconi della
camicia, allacciati ai polsi, fatti di ruvida ma bianchissima
tela che risortiva sul petto a minutissime pieghe, ed era
rafferma al cominciar del collo da un bottone d'argento.
Rina teneva nelle voluminose treccie involto un nastro scarlatto
che veniva ad annodarsi nel mezzo di esse, ove era
trapassato da una spilla d'oro.</p>

<p>Presso al tramontare d'un giorno di giugno, lungo il quale
la splendidezza dei raggi del sole era stata più volte offuscata
da nuvoli vaganti, Orsola e Rina s'assisero sulla soglia del
loro casolare dando mano, l'una all'altra vicina, a cucire
insieme lunghe liste di telame di canape per formarne una
vela. Stavano da qualche tempo intente a tal lavoro, che di
tratto in tratto veniva interrotto da soffi di vento, che agitando
e sollevando quella tela le costringeva ad adoperarsi
a raccogliersela d'intorno, quando Rina impazientata da tali
ripetuti disturbi alzò gli occhi a mirare d'onde venisse quel
ventilare importuno, e vide stare sulle montagne di contro
un nereggiante nugolone i cui contorni irradiati dal sole, il
facevano rassembrare ad un ampio oscuro drappo frangiato
in oro steso sull'azzurro del cielo.</p>

<p>"Guardate, o madre, disse a tal vista quella fanciulla,
qual cappuccione s'è messo la montagna d'Argegno: se il
sole giunge là dietro verrà sera prima del tempo; è da colà
che viene il vento che mi distoglie la tela dall'ago".</p>

<p>"Ciò poco monta, rispose Orsola girando gli occhi a
spiar l'orizzonte; quel che mi duole si è che veggo prepararsi
un temporale cattivo pel lago: sai che da tre notti Falco non
ritorna; potrebbe forse giungere in questa se vento contrario
nol rattiene a Corenno od a Musso. Questa mattina presso al
ponte del torrente m'incontrai nella vecchia Imazza, la
comare di Palanzo, madre di Grampo, che partì con Falco;
essa recavasi a Lezzeno per sue faccende, ed era sì stravolta
in viso, che mi levò la voglia di trattenerla onde chiederle i
pronostici del tempo".</p>

<p>"O la comare Imazza, disse Rina, v'avrebbe ben predetto
il vero. Mi ha detto la figlia d'un pastore che quand'essa
va su al Tivano, entra in una grotta, dove le apparisce
uno spirito col quale ha fatto il patto di viver più vecchia
d'un corvo e sapere tutto ciò che ha da succedere. Ella
ritorna ogni notte a casa e la vedremo fra poco passare sul
sentiero del ponte".</p>

<p>Il sole s'era di già involto nelle nubi di prospetto, il cui
seno appariva solcato da lampi muti ma continui; scorgevansi
pure in altre parti del cielo salire e ammonticchiarsi altre
nuvole, i soffii del vento facevansi più frequenti, l'aria vedevasi
rivestita da una luce rossiccia pallida, che manifestava
che gran masse vaporose riflettevano gli ultimi raggi del sole.
Mentre le due donne raccoglievano la tela, per recarsela in
casa onde non essere sorprese dalla bufera, videro venire la
comare Imazza con passo frettoloso sul sentiero che per l'erta
del monte poco al di sopra della loro capanna guidava ad un
ponticello di legno posto sul torrente, che lì presso formava
la cascata. Era dessa una vecchia grinza e secca, ma vigorosa
oltre ogni credere: le sue lacere vesti e i capelli canuti,
ma folti e scomposti, sventolavano al vento, le sue scarne
mani stringevano un ruvido ed alto bastone che soleva portare,
sebbene non abbisognasse d'appoggio per vagare anche
ne' passi più difficili dei monti.</p>

<p>"Comare?... Comare?..." gridarono ad una voce la
madre e la figlia, facendole segnale colla destra onde scendesse
a loro. "Non posso (rispose quella seguendo il suo
cammino); il torrente traboccherà fra poco, e trasporterassi
il ponte: la tempesta è vicina, vo' tornare al mio nido,
non fermarmi a gracchiare con voi".</p>

<p>"Dî almeno, replicarono le altre, il tuo Grampo verrà
con te questa notte?" "Questa notte là giù può piover
sangue: vi sono barche di Como, e pennacchi spagnuoli
presso i sassi di Grosgallia: non è che il vento che li può
tener disgiunti, e... se... morti..." e le altre parole
andarono perdute giungendo appena come suoni indistinti,
perchè quella donna nel pronunciarle aveva valicato il torrente,
e s'era già fatta distante: le altre due la seguivano
dello sguardo mirandola allontanarsi su per le rupi
con certa apprensione come di mal augurio che quegli accenti,
quantunque oscuri, avevano svegliato nell'animo loro.</p>

<p>"Che intese dire quella strega di Palanzo? (disse Orsola
entrando nel casolare, e chiudendo il battente della porta
col chiavistello onde affrancarla contro il vento) Che vi
siano soldati Ducali al di là della Cavagnola? Che vogliano
tentare di cacciarsi dentro la vecchia torre di Nesso? e gli
uomini del Castellano staranno neghittosi senza dar la caccia
a quei lupi? Oh quanto bramerei che Falco fosse con noi
questa notte! S'egli sa che i nemici ci son sì vicini, non
tralascerà di ricondursi a casa, se per venirci dovesse anche
urtar coi remi nelle sponde delle loro barche. Che Dio voglia
soltanto ch'egli non trovi un ostacolo più forte nella
burrasca che ho gran spavento stia per sorgere impetuosa.
Vedi, Rina, che bagliore mandano i lampi per le finestre:
ascolta come il vento rinforza, e il tuono mormora per entro
i monti".</p>

<p>Rina porgeva attento orecchio, e infatti il rumoreggiare
delle frondi agitate del gran castano presso l'abituro, l'infrangersi
delle acque del lago a' piedi di quella rupe, il
frastuono della caduta del torrente fatto or più cupo or più
rumoroso, appalesavano che il vento acquistava ad ogni istante
maggior veemenza. Di lì a poco, il tuono che non avea
ancora che susurrato leggiermente, s'udì trascorrere rimbombante
per la volta del cielo, ed in seguito ad un lampeggiare
più spesso e più vivo, a scoppii più clamorosi di
tuono che tutto scossero quel casolare, incominciò un martellare
ruinoso di grossa grandine che dava pel tetto, pei
massi e le boscaglie della montagna.</p>

<p>"Sono certamente, o Madre, esclamò Rina a quello scroscio
compresa di terrore, sono i demonii che dal monte Bisbino
vanno alle caverne del Tivano, e passando presso
alla cappella dell'Eremita, scagliano per rabbia le fiamme
e la tempesta, strascinando le loro catene".</p>

<p>Orsola, che stava assorta in tristi pensieri per l'annunziata
improvvisa comparsa de' nemici in que' dintorni, al che
s'aggiungeva la dolorosa persuasione dell'impossibile ritorno
del marito in una notte in cui il cielo sì fieramente imperversava,
scossa dalle parole della figlia: "Cred'io pure,
disse, che i maligni spiriti si siano scatenati sulle nostre
montagne, ma sai tu perchè? Perchè vi si sono accostati
coi Ducali gli Svizzeri, fra cui stanno uomini che abitano
di là dai monti coperti di neve, che hanno rinegata la
fede. Oh se tutto lo strepito che c'è nell'aria fosse
fatto dai diavoli che se li portano e li affogano ad uno ad
uno, m'accontenterei vedere il lago in burrasca e star qui
sola con te sino all'ingiallire delle foglie. Io spero intanto
che Falco co' suoi compagni, per l'aiuto de' morti e del
Santo Crocifisso, si sarà posto in salvo, giacchè gli amici
di Musso gli accolgono sempre con gran festa, e se non
fosse colà, egli conosce per qualunque sponda uno scoglio
dietro cui l'onda non può flagellare la barca. Ma odi come
la tempesta va continuando furiosa e fa traballare il nostro
tetto. Che la santa Vergine di Nobiallo abbia pietà di noi!
preghiamola di cuore, ed abbruciamo la grandine sulla
fiamma benedetta onde le potenze dell'inferno non ci possano
offendere". Così dicendo s'era accostata al focolare
che stava nel mezzo di quella stanza, e levatone dalle ceneri
un tizzone ardente destovvi col soffio la fiamma, con cui
accese una lucernetta di ferro e con questa recossi nella
seconda camera terrena di che constava quel casolare: colà
staccò alcuni ramoscelli di lauro e d'ulivo che stavano appesi
al capezzale del suo letto, e li riportò nella prima.
Rina aveva frattanto, schiudendo la porta, raccolta una
manata di grandine; Orsola ne trascelse i tre grani più grossi,
ed ammucchiando sul pavimento presso la porta stessa i ramoscelli
quivi recati, vi sovrappose i tre grani, indi vi diede
fuoco. Mentre i rami crepitavano accendendosi spandendo
gran fumo, a cagione della grandine che si liquefaceva,
s'inginocchiarono ambedue d'intorno e si diedero a recitare
fervorose preci, le quali nella mente di Orsola in ispecial
modo erano dirette ad invocare salvezza e ritorno del marito,
danno e rovina ai soldati nemici, e nel tempo stesso
la propria sicurezza, alla quale però s'avea gran fiducia
cooperasse potentemente il denso fumo che dal lauro e dall'ulivo
che ardevano s'andava spandendo.</p>

<p>Al terminare della loro preghiera, quando i ramoscelli
furono consunti, il rumore del tuono erasi dileguato, cessato
il grandinare, e tornato calmo il soffiar del vento. Esse
si rialzarono fatte tranquille, e s'assisero presso una rozza
tavola, la madre prendendo la conocchia e la figlia ritornando
al lavoro dell'ago nella vela; tenendo ragionamenti
che non aveano per iscopo che la tempesta, i soldati di
Como e il ritorno di Falco.</p>

<p>Erano da alcun tempo così al discorrere ed al lavorare
pacatamente occupate, quando il vento ricominciò ad incalzare
con violenza, le folgori a splendere e il tuono a rimbombare
rumoroso. Esse abbandonarono le loro opere tratte
in agitazione da quel nuovo eccitarsi della bufera, e stavano
in grande attenzione, quando fra l'uno e l'altro
scoppio di tuono giunse al loro orecchio un suono di voci
gridanti sul lago. Rina era per parlare; ma Orsola, fatta
immobile ad ascoltare, le accennò colla mano tacesse, e
s'udì in quel mentre un colpo d'archibugio, il cui rumore,
che veniva dalla parte istessa delle voci, rimbombò pei
monti e fu coperto dallo strepito del tuono.</p>

<p>"Che stia Falco in periglio? esclamò Orsola con crescente
agitamento. Che abbia con quello sparo chiamato
soccorso alle barche di Nesso? Accendi una facella, o Rina,
ed esci meco, chè se è desso, ora che si trova in queste
acque potrà vederne dall'alto il lume e averne una guida".
Rina accese una face, ch'era un fascetto d'arbusti resinosi
legati insieme, di cui i montanari si servono a modo
di torchia, e seguì la madre che, spalancata la porta, s'era
appostata sull'orlo del piano che stava innanzi a quell'abituro
da cui la rupe calava a picco nel lago. Il vento soffiava
loro di contro impetuosissimo e respingeva la fiamma
della facella attenuandone il lume; innanzi ad esse erano
foltissime le tenebre, nero il cielo, e tutto nero alla vista.
S'udiva il vento fischiare pei cavi del monte, le onde infrangersi
fragorosamente sulle rive sassose, e il torrente
precipitarsi con maggior fracasso. Il folgorare e il tuonare
stettero sospesi per alcuni istanti, nei quali tornarono all'orecchio
d'Orsola e Rina suoni di voci gridanti e colpi d'archibugi,
di cui scorsero il fuoco dirigersi da opposte ma
vicine parti.</p>

<p>Stavano entrambe incerte, trepidanti, forzandosi invano
in quella oscurità di penetrare che si fosse, quando balenò
un lampo sì lungo abbagliante, che illuminò all'improvviso
d'un vivissimo chiarore tutto lo spazio compreso in quelle
montagne, presentando rapidamente alla vista gli strepitanti
cavalloni del lago orlati di bianchissima schiuma, e l'ondeggiar
su di essi di due barche zeppe di gente, l'una poco
dall'altra discosta. Seguì tal lampo uno scoppio assordante
di tuono, che destò tutti gli echi dei monti; si fece il tenebrore
più profondo, e rovesciossi una pioggia densissima con
uno scroscio infinito. Spentasi la fiaccola nelle mani di Rina,
furono costrette quelle donne a ritornare nel casolare onde
sottrarsi al ruinoso diluviare. Durò più d'un'ora a scendere
dirottissima l'acqua che, spinta dal vento, batteva contro le
imposte, poscia a poco a poco andò diminuendo, sinchè,
cessato il vento, altro non s'ascoltò che il gocciolare lento
della pioggia dai rami del castagno sulle pietre del tetto.</p>

<p>Le due donne, ch'eran rimase sommamente maravigliate
dalla quasi magica vista di quelle due barche battaglianti
sul lago nel massimo infuriare della procella, percorrevano
colla fantasia tutte le possibili cause che potevano averle
colà condotte a tal combattimento; in quanto alle persone,
non credevano ingannarsi supponendo gli uni soldati Ducali,
gli altri di Musso: ma nessuna delle tante supposizioni che
andavano facendo, le soddisfaceva pienamente, per cui pensarono
prender riposo onde recarsi il mattino per tempissimo
a raccogliere le notizie alle Terre vicine.</p>

<p>Aveva già Rina rifrancato il chiavistello, e s'era Orsola
avviata nella stanza de' loro letti, quando si fece udire un
acuto suono di corno da pastore.</p>

<p>"È Falco, è Falco (gridò quest'ultima trasportata da
improvviso contento): riprendi, o Rina, la facella, corri
ad incontrarlo: a qual periglio s'è desso esposto questa
notte per ritornare! Oh quanto gli sta a cuore la sua casa!
Egli scoprì che i Ducali erano a Lezzeno, e nè vento, nè
tempesta, nè barche nemiche poterono tenerlo lontano dalla
sua rupe. Scendi, Rina, agita la facella; egli è già sul
sentiero".</p>

<p>Il suono era stato intanto ripetuto; Rina, uscita dal casolare,
calossi frettolosamente pel sentiero appena segnato
e ripido che scendeva fra i massi. Discesa due terzi di
quella via, arrestossi, presa da subito sospetto, ascoltando
voci di persone straniere che salivano: già stava per retrocedere
precipitosamente quando le venne all'orecchio l'aspra
e sonora voce del padre che si diede a gridare: "Coraggio,
coraggio: discende un lume dalla mia casa; or siamo in
porto: questa strada è un po' malagevole, a dir vero, per
chi non la conosce, ma in due tratti giungiamo al piano.
Ecco mia figlia che rischiarerà i nostri passi; saliamo senza
timore; sto dietro io per far sostegno. Cala, Rina, e porgi
lume, chè vi son meco persone che non hanno il tuo piede
di camoscia per correre sui greppi".</p>

<p>Rina a queste parole fatta sicura, balzando in giù più
ratta, venne ad incontrarsi in una magra e pallida figura
d'uomo coperto da un abito nero, che saliva a stento aggrappandosi
agli sterpi ed ai sassi; a tergo a costui venivane
un altro di giovanile presenza, assai più spedito; e
dietro a loro saliva Falco ritto sulla persona e franco quasi
camminasse per piana via. Portava desso colla sinistra mano
il suo lungo e grosso moschetto, e teneva libera la destra
per farne puntello, all'occorrenza, a que' due che il precedevano:
aveva la parte superiore della persona involta in
una grossolana schiavina, sotto cui apparivano infissi in una
rossa cintura, che il serrava al petto, due stili con impugnatura
di ferro; pendevagli dal collo appeso ad una catenella
il corno d'ottone ricurvo; i suoi capelli stavano raccolti in
una fitta rete di corda, ad ogni maglia della quale andava
inserta una stelletta d'acciaio che formavagli una specie di
celata<a id="footnotetag2" name="footnotetag2"></a>
<a href="#footnote2"><sup class="sml">2</sup></a> che si poteva agevolmente ricoprire col cappuccio
della schiavina, o con altro berretto.</p>

<blockquote class="footnote"><a id="footnote2"
name="footnote2"><b>Nota 2:</b></a><a href="#footnotetag2">
(ritorno) </a> Dal mille al mille e trecento s'usò in Italia una foggia di
berretto su cui andavano cucite lastre d'acciaio, e chiamavasi
<i>magliata</i>.</blockquote>

<p>La persona in abito nero, che veniva innanzi agli altri,
veduta Rina, sostò un istante a riprender fiato, ed alzando
la faccia, con voce rauca ed affannata per la salita, esclamò:
"Siano grazie a Santa Maria della Scala, che v'ha
inviata col lume, brava figliuola, altrimenti in questa notte
indiavolata per me era finita; non mi sarei mai più recato
a salvamento". E proseguì tra sè e sè arrampicandosi di
nuovo. "Uscire dalle unghie de' soldati, e dal lago in tempesta,
per cacciarsi all'oscuro su questi sassi dritti come
muraglie, per chi non ha mai fatto in vita sua il mestiere
di scalare le fortezze e le case, è proprio un cadere dalla
padella nelle bragie: e v'ha per di più un maladetto fracasso
come di voragine vicina a cui andiamo appressandosi,
nella quale mi pare di dover cadere da un momento all'altro.
Chi sa che razza di paesi son questi! Oh benedetta la
mia Milano! se vi potessi tornare...".</p>

<p>"Badate, gridò Falco, non scivolare al voltare dello
scoglio: il passaggio è ristretto, nè mi concede darvi mano;
se vi mancano i piedi, cadete a piombo nel torrente".</p>

<p>Tale annunzio produsse in volto a quel primo una strana
contorsione di paura; ma mirando Rina montarvi lesta, tenendo
all'indietro rivolta la facella onde allumargli la via,
si fece più ardito, e con passi meno dubbiosi oltrepassò
quello scoglio e pervenne al casolare.</p>

<p>Orsola, che stava sulla soglia attendendo ansiosa il marito,
fu essa pure non poco sorpresa vedendo giungere colà
quegli stranieri; ma scorto Falco, si ritrasse al di dentro,
ove essi vennero con Falco stesso, che fattosi innanzi disse
loro:</p>

<p>"Ecco il mio abituro; non è che la capanna d'un povero
montanaro; e nulla vi troveranno di meglio d'un buon
fuoco e d'un letto di foglie. Ma dormiranno più tranquillamente
in questo covo di montagna, che tra le fauci di que'
mastini, che li avevano addentati; e certo credevano rosicarli
sino all'ossa; non è la prima volta che io strappo
loro la preda di bocca, e se non era il vento e quel maledetto
colpo che colse Grampo, non mi sarei da essi scostato
sinchè non li avessi veduti tuffare il pelo nel lago. Intanto
noi pure non ne siamo partiti asciutti: l'acqua, che è caduta
a diluvio, avrebbe oltrepassato un cuoio, e ce n'è venuta
addosso più di quanta bastava ad ammorzare tutte le
micie d'una squadra d'archibugieri: a me non fa gran male,
ma ad essi loro, che sogliono quando piove rinchiudersi nelle
sale d'un buon castello, potrebbe l'umidità recare un malanno;
fa dunque, Rina, che splenda il fuoco onde si rasciughino
loro i panni, poichè non poterono evitare una sola
goccia della tanta acqua caduta". Così dicendo posò in un
canto di quella stanza il suo moschetto, si trasse la schiavina,
sotto cui aveva un giacco di maglia; si sciolse la cintura,
e l'una e l'altra appese alla parete ad appositi sostegni;
indi chiamò Orsola a se vicino e premurosamente le
favellò all'orecchio.</p>

<p>Per cura di Rina splendeva intanto la fiamma; e que'
novellamente colà venuti trafelati per la salita, storditi ancora
pel terribile trascorso evento, ignorando in qual luogo si
fossero, contemplavano ammirati e silenziosi quella casa dove
erano stati condotti da un uomo che a loro insaputa e quasi
miracolosamente gli aveva salvi da estremo periglio, e quella
stanza tappezzata intorno da spade, coltelli, archibugi, brani
di armature rotti e irrugginiti, fra cui vedevansi qua e là
cordaggi da barca, timoni e remi, tutti trofei delle varie
imprese di Falco, accresceva in loro anzi che scemare la
sorpresa.</p>

<p>Nell'uno però, ed era quegli d'età giovanile, tal sentimento
dipingeva in volto un non so che di contento; nell'altro
all'incontro infondeva un cruccio, un disgusto che
invano forzavasi di dominare: il che dovea naturalmente avvenire
per l'indole e le inclinazioni tanto diverse de' loro
pensieri. Il primo, che di poco oltrepassava il quarto lustro,
abituato all'armi sin da fanciullo, aveva sempre esercitato il
proprio valore in quella guerra per lui di sommo momento,
poichè era desso Gabriele fratello ultimo nato di quel Gian
Giacomo Medici che teneva la sovranità di Musso: un avverso
ed un prospero evento s'erano combinati nel farlo colà pervenire.
Uso a condur bande d'uomini armati contro i Ducali, era
stato da essi sorpreso all'agguato, vinto dal numero, fatto
prigione, e veniva condotto quella notte in una loro barca
a Como per subire l'estremo supplizio, quando Falco il
tolse ad essi dalle mani. Egli guardava soddisfatto le armi
ivi sparse, oggetti per lui famigliari e graditi, e nell'atto
di quella contemplazione essendo il suo sguardo trascorso
un istante sulle vivaci e perfette sembianze della giovinetta
figlia del suo liberatore, gli portò all'anima un'impressione
nuova, indistinta, a cui la singolarità dell'evento e
del luogo aggiungevano una secreta esaltazione, raffrenata
però all'intutto da certa sua abituale ritenutezza, originata
da una timidità che il mestiero delle armi non aveva in
lui distrutta: per il che rimaneasi in un riserbato e quasi
mesto atteggiamento. Gli abiti suoi, zeppi d'acqua in quel
momento, consistevamo in un giubbetto di panno cremisino
rannodato sul petto, da cui presso il collo a nudo risortiva
la camicia frangiata, ed in calzoni azzurri aderenti strettamente
alle coscie ed alle gambe; avea perduto nella zuffa
il berretto, ed i capelli che portava lunghi e inanellati,
molli allora d'acqua, li ricadevano sul collo e sulle spalle;
il suo volto giovanile era appena segnato ne' contorni da
peli nascenti, e nel suo occhio bruno s'appalesava un'anima
ardente bensì, ma non sciolta da tutta la soggezione della
prima giovinezza.</p>

<p>L'altra persona seco lui colà venuta era un uomo di lettere
Milanese, che aveva passati in patria cinquant'anni
di pacifica vita e la maggior parte fra i libri, le pergamene
ed i discepoli. Nel momento che stava per cogliere
il frutto di sue lunghe meditazioni, l'avversità dei tempi
e la malizia degli uomini, com'egli soleva dire, l'avevano
forzato ad errare in triste esiglio abbandonando Milano,
fuori delle cui porte non avea mai per l'addietro portato il
piede. Siccome in questa città era stato conoscente della
famiglia dei Medici, e precettore ben anco di Gian Giacomo
nella sua puerizia, erasi nel proprio infortunio rivolto
a lui chiedendo asilo, e questi l'aveva accolto e destinato
a proprio Cancelliere, magistrato delle gabelle, e stenditore
degli editti ed ordinazioni che pubblicava a reggimento della
sua Signoria di Musso. Uno sciagurato accidente l'aveva
fatto assentare dalla sala della Cancelleria del Castello, per
seguir Gabriele, e per ciò era venuto seco lui fatto prigione
dai Ducali, e seco lui da Falco liberato. Nomavasi desso
Maestro Lucio Tanaglia, era d'ordinaria statura e sottile
della persona; moveva due occhi bigi ma vivi; aveva guancie
incavate e pallide, sul mento e sul labbro portava una
barbetta a foggia di fiocco, e due mustacchi poveri di peli,
che così voleva la costumanza; la capigliatura liscia e compatta
formavagli una linea regolare intorno al capo. Il suo
vestito constava d'una giubba di nero saio, abbottonato dalla
cintura alla sommità del petto, di calzoni parimenti neri,
calze cinericcie, e scarpe quadrate alla punta; aveva pure
manichini e collare di tela di Fiandra trapunta; ma questi,
ancor più che il restante del suo abbigliamento, erano scomposti
per l'acqua e lordi in più luoghi di fango. La consuetudine
della tranquillità d'un modo costante di vita lungi
dalle brighe armigere e dai pericoli, gli facea rinvenire fastidiosissimo
quel vedersi sempre circondato da uomini che
ponevano ogni loro studio nella guerra e ne' rischii, con cui
non poteva mai proporre una tesi filosofica, o dispiegare la
scienza Blasonica che possedeva in esimio grado. Nutriva per
questo in cuore una stizza, un'acritudine che s'aumentava
per la necessità di non poterla mai disfogare, guardandosi
egli rigorosamente dal dimostrare spiacevolezza o vigliaccheria
alle persone fra cui gli era pur forza passar la vita,
per tema di dover pagare troppo caro ogni lieve sospetto o
rancore che avesse destato in uomini sì fieri e risoluti. Nel
momento di cui parliamo, il suo spirito risentiva una parte
di quel disgusto, di quella impazienza ch'era sempre costretto
ad ingoiarsi, poichè, sebbene l'essere stato tolto di
mano ai Ducali gli fosse sembrata fortuna inestimabile, il
vedersi poscia colà condotto, il mirare quel guarnimento
d'armi e d'arnesi, che il facevano avvertito che il proprio
ospite essere non poteva che un uomo di mal affare, gli
richiamavano alla mente una folla di disgustose idee e di
paure. Stava quindi in quella stanza ritto accanto a Gabriele,
volgendo intorno arcigno il viso se nessuno il vedeva, e
forzandosi tantosto di sorridere se temeva ch'altri il guardasse.</p>

<p>Avendo Falco compiuto il colloquio con Orsola, la quale
si diede subito ad affaccendarsi per la casa, volgendo di
tratto in tratto curiosi sguardi a que' forestieri, s'appressò
a loro e disse: "Mia moglie m'assicura, che si trova ancora
un po' di sangue nel ventre della vecchia botte che
teniamo qui fuori in un buco del sasso: ho pensato per ciò
di farglielo spillare pel frammischiarlo all'acqua che può
esserci penetrata nel corpo. Sediamo frattanto qui dintorno
al focolare perché il lungo ballo di là giù deve avere ad essi
lasciate stanche le gambe. Ma che temerità! (proseguì dopo
aver accostati rozzi sedili su cui tutti e tre si assisero) che
audacia! sorprendere il mio signor Gabriele, questo sì bravo
giovine, per condurselo a Como a fare il mal fine: e pensavano
que' cialtroni d'approfittare della notte onde passare
per di qua inosservati: ma l'occhio di Falco vede nel buio,
e avrei voluto perderli entrambi, se s'avesse potuto dire
che una barca di Ducali che conduceva prigioniero il fratello
del signor Gian Giacomo avesse passate le acque di
Nesso senza che Falco mandasse una palla del suo moschetto
a visitarli".</p>

<p>"Io debbo la vita, mio caro Falco, alla sola tua bravura,
disse Gabriele stendendogli la mano e stringendo la
sua affettuosamente. Se tu non eri, non avrei veduta la sera
di domani, poiché il Gonzaga che co' suoi Spagnuoli mi
prese impensatamente sulla spiaggia di Dorio, facendomi
strascinare in barca, giurava che appena giunti a Como il
mio capo sarebbe stato reciso, e infisso su un'asta innanzi
al Duomo".</p>

<p>Maestro Tanaglia, fissando Falco, con rispettoso sogghigno
"Erano tali, aggiunse, da fare il boia colle proprie
mani, perché le loro faccie non promettevano dì meglio; e
pur troppo anch'io senza il vostro soccorso m'avrei avuta
cattiva parte di tal trattamento, perché so che i soldati non
sogliono far distinzione fra la persona efficiente e la concomitante".</p>

<p>"Voi sareste stato squartato, od abbruciato vivo, disse
Falco con una vivacità che le sue dure fattezze e la voce
fieramente espressiva assomigliavano ad una minaccia, poiché
gli Spagnuoli non usano altrimenti con chi ha l'aspetto di
mago o di giudeo".</p>

<p>Maestro Tanaglia illividì, fece una inclinazione profonda
del capo, nè s'avrebbe potuto dire se questa fosse un atto
di ringraziamento, riferibile alla liberazione da sì atroce
aspettativa, o un moto involontario di terrore. Ma Falco non
gli porse mente, poiché sopravvenutogli un subitaneo e triste
pensiero, ottenebrossi in volto, e cogli occhi fissi al suolo:
"Dio non voglia, esclamò, che il colpo d'archibugio che
ha stramazzato Grampo nel mio navicello lo abbia a cacciare
sotterra: se le sue braccia diventano immobili, cesserebbero
queste acque d'essere trattate dai due remi più vigorosi del
lago. Trincone e Guazzo di Brieno, che rimasero nella barca
quando noi ne uscimmo a piè della rupe, l'avranno a quest'ora
condotto a Palanzo e recato a spalle a sua madre.
Oh! che farà la vecchia Imazza quando vedrà il suo Grampo
traforato nella gola? le sue imprecazioni basteranno a far
affogare dieci barche di spiriti, non quella sola dei Ducali,
se pure non è già stata capovolta dal vento, e non sono
già calati tutti a radere la sabbia, tenuti in fondo dalle
loro pesanti armature".</p>

<p>Orsola, uscita dal casolare poco prima, ne era rientrata
mentre Falco pronunciava quelle parole. "La vecchia Comare,
diss'ella al marito, mi predisse che si sarebbe questa notte
sparso sangue sul lago, e mi rattristò tenendomi in ispavento
per te: ma era di quello di suo figlio che s'era inteso parlarle
la voce del Tivano, ed essa nol comprese. Povero
Grampo, quanto mi duole per lui!"</p>

<p>"Che la sua ferita (disse Falco con voce commossa)
non sia più difficile a serrarsi che il fesso d'una barca, o
che la sua anima, se già gli uscì dai denti, possa vogare
in calma verso il cielo, perché egli era più ardito d'un uomo
d'armi, più destro d'un cacciatore. Quando s'accostammo
tacitamente col navicello alla barca in cui voi stavate prigionieri,
egli fu il primo ad afferrarla, e in mezzo a quel
trabalzo furioso delle onde non l'abbandonò mai sicché non
cadde riverso dall'archibugiata, ed io v'aveva già allora
tratto di mezzo agli Spagnuoli, che fatti confusi da sì inaspettata
visita in mezzo all'infuriare della burrasca e sconcertati
dai colpi che loro menavano Trincone e Guazzo,
non seppero difendersi dal nostro assalto che tirando colpi
alla cieca".</p>

<p>"Io il sentii cadermi vicino, disse Gabriele afflitto, appena
m'era assiso e rassicurato nel tuo navicello: la perdita
d'un coraggioso è sempre dolorosa e grave: questa del
tuo compagno, ch'era sì valente, m'è di doppia tristezza,
poiché ne fui io la cagione".</p>

<p>"No, non vi rattristate, signor Gabriele; rispose Falco,
in cui la commozione svegliata dalla temuta morte di Grampo
aveva già dato luogo agli usati sensi d'intrepidezza: le palle,
gli stocchi, i pugnali allorché traforano un corpo non fanno
che ciò a cui sono destinati. Chi può pretendere tirar le
reti e non bagnarsi le mani? e chi presume d'accostarsi sovente
agli archibugi e non riceverne mai un ruvido saluto?
Partire il più tardi possibile è tutto ciò che sì può sperare;
ma quegli a cui la polve di zolfo arse più volte i capelli,
deve essere convinto che il colpo che lo invierà per sempre
nell'alto o nel profondo gli verrà stando in piedi e il balzerà
rapidamente a dormir nella terra. Io ho veduti caderne
così a mille in un giorno solo, e non erano montanari che
vestissero sdruscite casacche, s'avevano armature dorate ed
elmi sfolgoranti. Voi foste alla battaglia di Morbegno ed a
quella di Carate, in cui vostro fratello Gian Giacomo fece
tanta strage di Spagnuoli, pure immaginatevi che quelle non
erano che scaramuccie a fronte della gran giornata che fu
combattuta, saranno ora dieci anni, sotto le mura di Pavia.
Il Re di Francia, vi comandava in persona, e fu preso, come
saprete, prigioniero, ma prima quasi tutti i suoi Baroni caddero
morti sul campo. Non vi potete raffigurare in qual numero
giacevano stesi nel fango colle finissime sopravvesti, coi pennacchii
e gli stendardi che poche ore prima ondeggiavano
candidi come vele al vento. Erano pur dessi padroni di castelli,
avevano servi e destrieri in gran numero, ma per essere
fedeli alla spada, all'onore, rimasero uccisi sulla nuda terra.
Io era allora tra gli alabardieri, nè dir si può che rimanessi
ozioso od evitassi la mischia, perchè partii di là coperto di
sangue, pure nessun colpo fu vibrato sì giusto che mi ponesse
a giacere fra quei gentiluomini. Quando avrò tocco il
momento prefisso dalla mia stella, forse un colpo scagliato
alla ventura mi coglierà come Grampo, ma non permettino
i santi che Falco cada senza il suo moschetto vicino".</p>

<p>Crollando il capo maestro Lucio senza levar gli occhi su
l'uno o l'altro di que' due, quasi ragionasse seco stesso:
"Vedete, disse, come vanno a rovescio le cose di questo mondo:
vi son degli uomini a cui il sentirsi un pezzo di ferro entrar
nella gola o nel ventre non reca maggior briga di quel
che dia a me l'argomentare contro un licenziato; or perché
a questi tali che si vanno a pescare i malanni colla lanterna
non sono riserbati tutti i colpi d'archibugio, di colubrine,
le dagate, le lanciate, e che so io? Perché un povero Cristiano
che non tratti altre armi che quelle dipinte sui diplomi
e i suggelli, non deve poter fare due passi senza paventare
d'esser colto da una botta che o metta nel cataletto?
Anche in Milano negli ultimi tempi era diventato difficile
il vivere in pace: non si voltava un cantone, che un
Catalano o un Lanzinecco non vi fosse addosso per rubarvi il
berretto o la cappa; ma pazienza, la pelle almeno era salva:
qui all'incontro vi sono soldati sulle spiagge, soldati nei
castelli, artiglierie per le montagne, barche armate sul lago,
insomma se non t'ammazza l'uno, t'ammazza l'altro: e il
peggio si è poi, che se per isventura dai loro nelle mani,
t'aggiustano come un martire del Calendario. Oh meschino
Tanaglia! quanti guai ti son venuti addosso, e tutti per
quattro parole d'un furfante che invidiava il tuo sapere".</p>

<p>"Non dubitate, maestro Lucio, disse Gabriele: il soggiorno
de' Ducali sul lago non può essere ormai di lunga
durata. Francesco Sforza non è più in grado di mantenere
gli stipendii agli uomini d'armi, e fu detto che il De-Leyva
è seco lui in contrasto e vorrebbe ritrarne i suoi Spagnuoli;
ma prima ch'essi si partano, mio fratello Gian Giacomo
pensa dar loro un addio, per cui molti abbiano a perder la
lena di far viaggio. Vedrai, Falco, in quel giorno se farò
loro pagar caro il sangue di Grampo e la minaccia di mozzarmi
il capo come ad un assassino".</p>

<p>Così pronunziando, animato da tutto l'ardore guerriero che
gli veniva dal fervor giovanile, alzò baldanzosa la testa,
portò la mano allargata sul petto, e mosse vivacemente lo
sguardo quasi ricercasse il nemico; ma appena i suoi occhi
girarono, vennero impensatamente ad affisarsi in quelli di
Rina, che ritta a lui dicontro teneva le pupille intente a
contemplare la leggiadria delle forme e la novità del vestimento
di quel giovine estrano. All'incontrarsi de' loro sguardi
scese ad entrambi un turbamento al cuore come se fossero
stati colpiti da una subita scintilla: ambedue abbassarono gli
occhi al suolo; Rina, imporporate le guancie, si ritrasse
in disparte, e Gabriele ammutolito rimase nella sua primiera
meditativa attitudine.</p>

<p>Eransi intanto da Orsola disposte su rozzo desco rusticali
vivande, e collocatovi nel bel mezzo un vaso di vino tratto
dalla botte accennata da Falco; ed egli visto che s'ebbe
compiuto l'apparato, s'alzò dal focolare, invitando i due
ospiti a prender parte a quella cena. Maestro Lucio, che
avea già più volte spinto lo sguardo di sfuggita a mirare
che stasse facendo la moglie di Falco, ed accortosi che disponeva
la mensa, avevala più volte accusata internamente
della lentezza che vi frapponeva, accettò tosto l'invito e andò
a sedervisi, dandosi a mangiare di que' cibi grossolani coll'ardore
con cui avrebbe spogliato un lauto convito. Gabriele
e Falco ne imitarono più moderatamente l'esempio: nel primo,
mentre saziavasi l'urgente bisogno della fame, ricorreva più
limpido e brillante alla rinvigorita fantasia l'incontrato sguardo
di Rina, e svolgevagli mille dolci ed indefinite idee nella
mente; nell'altro le non tenui golate di vino fecero più fervido
il desiderio d'uno scontro coi Ducali, contro cui, oltre
le antiche cause di odio, l'accendeva in quell'istante il
pensiero che per causa d'un colpo da essi scagliato, non
s'aveva a fianco un fidato compagno, con cui solevano toccar
le tazze animandosi a tracannare finchè vedeano a secco
il fondo di quel vaso.</p>
<br>
<h3>CAPITOLO SECONDO.</h3>

<pre>
                                 Son della bara funerale ai lati
                                   Con torchi in man pel nuovo di languenti
                                   Due lunghi ordin d'uomini incappati
                                   Che han nei cappucci le fronti dolenti,
                                   I cappucci in due parti traforati
                                   Apron le viste ai loro occhi piangenti.

                                        LA PIA, <i>Leggenda di B. Sestini</i>.
</pre>
<br>
<p>Albeggiava appena in cielo il giorno ed ancor tutti nell'abituro
di Falco dormivano profondamente allorchè ne venne
bussata con forza la porta.</p>

<p>"Chi batte?" gridò Falco risvegliandosi istantaneamente,
e sorgendo d'un salto dal giaciglio su cui erasi coricato cogli
abiti indosso:</p>

<p>"Son io; son Trincone (rispose quello che stava al di
fuori); apri tosto che t'ho a parlare".</p>

<p>Disserrò Falco all'istante l'uscio di sua casa, ansioso d'intendere
che fosse avvenuto di Grampo; imperocchè Trincone,
ch'era l'uno de' compagni che l'avevano trasportato ferito al
suo tetto, doveva di certo recar di lui fresche novelle. Narrò
infatti Trincone che giunti che si furono la sera a Palanzo,
Grampo non dava più segni di vita, ma depostolo in sua casa,
mercè le cure e gli unguenti di sua madre Imazza aveva riaperti
gli occhi e fatti tali contorcimenti delle membra da mostrare
che il sangue perduto non l'aveva esausto in tutto di forze,
per cui egli recavasi di fretta a Nesso alla Casa dei Malati
a ricercare Frate Andrea Cerusico, affinchè venisse a soccorrerlo
dell'arte sua; e nel passare per di là aveva voluto
discendere ad avvertirne lui Falco, pel desiderio che sapeva
dover esso provare d'averne pronte notizie.</p>

<p>"Ben hai fatto, disse questi reso pago da quell'annunzio;
corri a Frate Andrea, e quando seco lui passerai qui su dalla
via, mi darai voce, ed io verrò seco voi a Palanzo".</p>

<p>Trincone partì, e Falco, rientrato nell'abituro, ripetè le
parole di lui ad Orsola ed agli ospiti suoi, che in que' pochi
momenti eransi alzati ed allestiti. A causa dell'ora tanto
inoltrata della notte in cui si trassero a riposo, e fors'anco
per scrupoloso riguardo che i due forestieri s'imposero verso
le donne, quantunque si fossero coricati nella più interna
stanza, eransi posti a giacere colle vestimenta d'attorno.
Avevano dessi pensiero di dovere immediatamente partire,
ma Falco il tolse loro dicendo che non avrebbero fatto viaggio
che sull'imbrunir del giorno, avendo egli in animo di
condursi a visitare il ferito compagno. Il giovine Medici e
Maestro Lucio si dichiararono disposti a fare quanto meglio
a lui fosse piacciuto, ed a seguirlo per tutto ove venisse loro
indicato, persuasi ch'egli avrebbeli ricondotti in sicurezza
nei dominii del Castellano.</p>

<p>Gabriele però di quella inaspettata dilazione annunziata al
loro partire s'ebbe la più viva compiacenza, poichè sentiva
di già che a malincuore abbandonava quell'ospitale abituro.
La prima immagine a lui affacciatasi appena tolto al sonno
era stata quella che ultima l'aveva abbandonato la notte,
l'immagine cioè di Rina. Erano cessate la foga e l'agitazione
destate nel suo spirito dagli avvenimenti del giorno
antecedente, e su tutte quelle tumultuanti e spaventose impressioni
una n'era surta dominatrice che gli diffondea nel
cuore una dolcezza nuova, lusinghiera, che lo affezionava agli
accidenti, sebbene disastrosi, dai quali era stato colà condotto.</p>

<p>Non era una determinazione decisa, un'idea chiara, sviluppata
che Gabriele avesse concepito, e di cui rendesse a
se stesso ragione; erano immagini presentite, velate ancora
e confuse, che lasciavano trapelare una luce attraente e soave,
qual egli non aveva mai traveduta da pria; era una fibra
del suo cuore non tocca mai per l'addietro, che appena sfiorata
rilevossi con un'armonia sì deliziosa, che nessuno de'
suoi consueti sentimenti sapeva raggiungere: erano quelli in
somma i primi battiti d'amore.</p>

<p>Avendo trascorsi i suoi verdi anni nei castelli, nelle rocche,
o sul campo tra uomini rudi e severi, che d'altro non
s'avevano pensiero che di ciò ch'era conforme a' loro guerreschi
interessi, mai una parola affettuosa era giunta al
suo orecchio, nè mai gli si era offerto alcuno di que' tratti
che recano all'anima la soavità della simpatia, e lo aprono
all'effusione d'un gentile e delicato sentire. Con persone
d'altro sesso egli non avea mai avuto famigliare consorzio,
e le sole giovani donne con cui alcuna volta soleva conversare,
erano le proprie sorelle, che stavano in una casa foggiata
a monastero in Musso, e queste, d'età alla sua superiore,
non davansi altra cura che d'intrattenerlo di cristiani
ufficii e di pratiche religiose, temendo che le sue armigere
occupazioni gli facessero porre in dimenticanza od in dissuetudine
i sacri doveri. Per il che eran sempre rimasti a
lui assolutamente sconosciuti i moti d'amorosa tendenza, o
di tenera affezione. Le forme e gli sguardi di Rina, ch'egli
aveva colà pressochè ad insaputa contemplati, avevano cagionato
il suo primo palpito d'amore, che in un intatto e puro
cuor giovanile con tanto vigore s'addentra possedendolo con
intiero ed assoluto dominio.</p>

<p>Poco tempo dopo che Falco fu rientrato nell'abituro,
Trincone ritornò menando Frate Andrea, ch'era l'uno de'
monaci che s'avevano in cura un ospitaletto elevato da pia
e facoltosa persona un secolo addietro nella terra di Nesso
per ricettare gl'infermi del contado, e veniva chiamato la
Casa dei Malati di santa Maria: diede quegli dalla strada
un grido chiamando Falco, e questi, postosi a spalle il suo
moschetto, che non abbandonava giammai, si fece a seguirlo.</p>

<p>Annuvolato tristamente era il cielo, e fosco appariva il
mattino: larghe zone di nebbia rigavano i dossi delle montagne,
e riflettevano nelle immobili acque del lago il loro cinericcio
colore; le piante e gli arbusti che fiancheggiavano
il sentiero del monte vedeansi sfrondati ed abbattuti dalla
furiosa grandine della notte, ed in più luoghi frantumi di
macigni e sassi trascinati dalla correntia della pioggia lo avevano
ingombro.</p>

<p>"Foste chiamato per tempo a disastroso cammino (disse
Falco a Frate Andrea, che giva preceduto da Trincone) e
n'avete a far buon tratto per giungere al letto dell'infermo".</p>

<p>"Non è mai disastrosa, rispose il Frate, quella strada
che dobbiamo percorrere per recare la salute del corpo o
dell'anima ad un nostro fratello".</p>

<p>"Così avvenisse che poteste rendergli la prima, soggiunse
Falco; ma temo che nè le bende nè l'acqua del chiodo che
portate abbiano a valere a rimarginare la ferita che aprì a
Grampo le canne della gola". "Sia pur vero per volontà
di Dio che l'opera delle mie mani non abbia ad avere alcuna
efficacia, rispose il Frate; ma voi mostrate poca fede
dubitando dell'effetto di quest'acqua miracolosa: non sapete
quanti portenti ho veduti co' miei proprii occhi operarsi per
essa? quanti storpii raddrizzati, quanti ciechi illuminati,
persone giacenti da più anni rinvigorite in poche ore? Ma
fa d'uopo trovarsi mondi da gravi peccati, ed avervi avuta
sempre particolare divozione".</p>

<p>"Ohimè! il povero Grampo non deve dunque aspettarsene
alcuna grazia, disse Trincone crollando il capo: ci
parlava sovente di gozzoviglie e di vino, e l'ho veduto
vuotarne delle tazze in gran numero; ma non mi so che si
risovvenisse pure una volta del viaggio che dobbiamo far
tutti per l'altro mondo".</p>

<p>"Sarà di lui ciò che ha disposto Quegli che sta là su,
disse il Frate alzando gli occhi al cielo: la sua misericordia
è infinita, ed Egli può attribuire qualunque mirabile potere
a quest'acqua che fu benedetta col chiodo miracoloso venuto
da Terra Santa".</p>

<p>L'acqua di cui essi ragionavano veniva recata dal Frate
in un secchiello di rame argentato che aveva la forma d'un
lungo bicchiere allargato alla sommità, nel cui manico erasi
passata una cordicella. Quest'acqua, che veniva considerata
qual santa reliquia di portentosa virtù, attingevasi nel lago
il giorno di San Giovanni Battista, e portavasi al Borgo di
Torno, dove nella Chiesa dedicata a tal Santo celebravasi
una solenne e sontuosa festa, e quivi vi veniva immerso
per qualche istante un chiodo che una pia credenza indicava
per l'uno di quelli che avevano servito alla crocifissione del
Redentore, recato dalla Palestina da un Arcivescovo Alemanno
condottiero di Crociati, il quale, giunto a Torno,
non potè per furore di procella allontanarsene finchè non
ebbe deposto nella Chiesa quel prezioso ferro trasportato con
tanta cura dalle sacre contrade di Gerusalemme<a id="footnotetag3" name="footnotetag3"></a>
<a href="#footnote3"><sup class="sml">3</sup></a>.</p>

<blockquote class="footnote"><a id="footnote3"
name="footnote3"><b>Nota 3:</b></a><a href="#footnotetag3">
(ritorno) </a>
 Tatti, <i>Stor</i>.</blockquote>

<p>Seguendo quei tre il sentiero più breve pe' boschi, lasciando
Careno ed altre Terre alla destra, pervennero in
brev'ora a Palanzo: internatisi per una stradicciuola in
quel paesetto formato d'ammassati montaneschi abituri, giunsero
alla porta della rustica casupola di Grampo. Presso a
quella stava Guazzo in mesto atteggiamento confabulando
con due confratelli Della-Morte, che così appellavansi i membri
d'una religiosa compagnia di cui era incarico il recare
i trapassati a sepoltura.</p>

<p>Quando Guazzo ebbe veduti que' tre sorvegnenti, "È tardi,
esclamò con malinconica voce: altro non rimane a fare per
lui che porlo sotto terra".</p>

<p>Trincone, maravigliato, fece un atto di dispetto vedendo
così delusa la sua aspettativa, e accorgendosi d'aver gettati
vanamente i passi; il Frate abbassò lo sguardo al suolo chinando
il capo, e incrocicchiando le braccia sul petto recitò
una preghiera; Falco, compreso da dolore, "Lasciatemi entrare,
gridò in tuono che palesava insieme l'ira e la pietà: voglio
almen vederlo un'ultima volta; voglio promettere sul suo
corpo di mandare più d'uno di quelli che lo hanno ucciso
a dormire un sonno eterno come il suo".</p>

<p>In una stanza di ruvide pareti, sotto una volta annerita
dal fumo, e che prendeva scarso lume da un elevato finestrello,
giaceva sovra un letto di tavole il cadavere di Grampo ricoperto
per metà da un lenzuolo: la sua gola era fasciata
da bende tutte intrise del suo sangue, che trascorsogli sul
nudo petto in più striscie vi si vedeva nero e raggrumato.
Di fianco al letto stava assisa una vecchia donna, tenendosi
a due mani appoggiata ad un bastone, cogli occhi fissi immobilmente
su quel sangue: i denti di lei battevano di tratto
in tratto tra loro, e le membra tremavano per convulsivo
movimento: era Imazza sua madre.</p>

<p>Entrato Falco là dentro seguito da Frate Andrea e da Trincone,
accostatosi lentamente al letto, vi si rattenne; posò a
terra il moschetto, e sovrapponendo all'estremità della
canna ambedue le mani, su quelle appoggiando il mento,
rimase taciturno a contemplare d'uno sguardo, fatto per
tristezza fosco e socchiuso, la salma d'un compagno d'armi,
poche ore dianzi sì vigoroso per gioventù e salute, già fatto
immoto insensibile.</p>

<p>A piè del capezzale inginocchiossi Frate Andrea, il quale,
alzata colla destra la croce che andava unita al rosario che
gli pendeva dalla cintura, intuonò le litanie ed altre preci
pei defunti, cui rispondeva Trincone, postosi parimenti co'
ginocchii a terra: rilevatosi il Frate, appressossi ad Imazza,
che non aveva mai tolti gli occhi dal volto del proprio figlio,
nè sembrava per anco essersi accorta della presenza
di quegli estrani, e come era suo ufficio e costume in simiglianti
circostanze per alleviarne il dolore, e distorla da
quell'intenso pensiero, cominciò con voce lenta e pietosa a così
dirle: "Il Signore non volle concedere che io giungessi a tempo
di confortarlo colle sante parole della Chiesa, o di lavargli
la ferita coll'acqua mirabile che recai meco a quest'uopo;
ma non paventate per questo, o madre, anzi abbiate viva
speranza che egli sarà stato accolto nella schiera degli eletti,
e l'interno pentimento delle proprie colpe gli avrà fatta
vincere la guerra col nemico infernale che sta preparato a
tutti assalirci negli estremi momenti: fors'egli a quest'ora
prega per voi e per noi tutti; ed attende tra l'anime purganti
che colle nostre orazioni lo liberiamo dalle fiamme..."</p>

<p>La vecchia Imazza, volgendo la testa, diede uno sguardo
sì torvo al Frate, che gli troncò sulle labbra la parola, e
con un raggrinzamento di mascelle che aveva sembianza di
un truce ghigno: "Liberarlo dalle fiamme! disse: Qui è
gelo: toglietelo dal freddo che lo agghiaccia, fate che si
levi da sè, e che questo non sia come piombo freddo e
greve". Così pronunciando alzò un braccio del morto, e
lo lasciò cadere rimettendosi a guardarlo fisamente.</p>

<p>"Sento" disse Falco, abbandonando d'un subito la sua
posizione, e prendendo la mano di Grampo ricaduta sul
letto, "sento che è fredda e rigida come se fosse rivestita
d'un guanto di ferro; ma chi di noi avria potere di riscaldarla?
Se valesse immergerla nel sangue, ciò non sarebbe
un disperato rimedio; ed io giurerei su questa mano
istessa di versarne più di quanto ne facesse bisogno a tal
uso. Ma tutto pur troppo è vano quando la terra deve stendersi
su di noi come un pesante mantello. Per ciò compiango,
o Imazza, il vostro dolore, poichè avete col figlio
perduto tutto ciò ch'era a voi caro al mondo: egli solo consolava
i vostri vecchi anni, e ne alleggeriva la gravezza:
ora che farete voi della vita? gli occhi vostri non sapranno
su chi posarsi, nè la vostra lingua a chi parlare. Ascoltate
la voce di Frate Andrea: questi uomini del Signore cercano
di gettarci una corda di soccorso quando più non abbiamo
nè vele nè remi per accostarci alla sponda".</p>

<p>Imazza a tai detti dimenava il capo con ira, e: "Che
parli tu? rispose, a che venisti? Perchè tocchi quella mano?
Non fu per esser teco, che Grampo venne colto da un colpo
ch'era a te destinato? Non fosti tu che il conducesti alla
morte? Attendi, attendi a consigliare le tue donne, che forse
non andrà a lungo che un cadavere più sformato di questo
starà nel loro casolare, se pure non avverrà che in vece
delle donne ci saranno dintorno i lupi ed i corvi".</p>

<p>"Taci, maledetta strega!" gridò Falco torbido e minaccioso
in volto, stringendo a pugno la destra, ed alzandola verso di
lei; e ben avveniva che l'avrebbe malamente percossa,
tant'era l'ira che l'assalse e l'acciecò a quel malaugurato
presagio, se frate Andrea, messosi tra loro, adoperando
pacifiche ed autorevoli parole, non avesse sedato quel bollore
di rabbia, sì inopportuno e sconvenevole in tal luogo
e in tal momento in cui tutti i pensieri da null'altro essere
dovevano compresi che da tristezza e pietà. La vecchia donna
chinò il capo sul petto, più non pronunciando alcun accento,
e Falco rimase parimenti muto, volgendo nell'anima le più
tetre e desolanti idee. Quella predizione fattagli alla presenza
d'un morto da una femmina che dicevasi aver conoscenza
dell'avvenire per mezzo di sortilegii ed altre diaboliche arti,
lo aveva colpito sì fattamente, che un gelo gli corse per
l'ossa, e risentì uno straordinario sentimento di terrore.
Nelle battaglie, negli assalti, nel calor delle mischie la
morte aveva sempre avuto per lui un aspetto, direm quasi,
eroico e glorioso, nè altra cosa eragli rassembrata che un
rapido compimento della vita: là dentro la ristrettezza dello
spazio, la scarsezza del lume, la vista d'un cadavere insanguinato,
il viso e la voce sinistra con cui Imazza aveva
pronunciate quelle parole, tolsero al suo spirito ogni vivace
ed energico slancio, e v'infusero nere tremende idee come
se gli fosse stato svelato uno spaventoso secreto.</p>

<p>Frate Andrea fece nuove esortazioni e preghiere, quindi
annunziando che gli era necessità ritornarsene al suo convento
di Nesso, chiese commiato, ed uscì dalla casa di Grampo;
Falco, gettato un ultimo sguardo sul corpo dell'amico,
seguì il Frate, e ordinato a Trincone e Guazzo si trovassero
sul far della sera col navicello a piedi della sua rupe,
abbandonò Palanzo, riprendendo cammino verso il suo casolare.</p>

<p>Annuvolato era ancora il cielo, e soffio di vento non avvivava
l'aria, nè increspava la faccia del lago, che da nessuna
barca appariva solcata, onde melanconica se ne offriva
la veduta dall'alto del sentiero tra le selve del declivio del
monte, pel quale Frate Andrea e Falco retrocedevano. Camminò
quest'ultimo alcun tempo meditabondo, recando sotto
il braccio il suo moschetto colla bocca a terra, tenendo una
mano fra i panni, e piegata al suolo la testa: a poco a
poco però l'aria aperta, la vista delle montagne e delle
acque, quantunque non lucenti per sole sereno, gli ritornarono
i suoi abituali pensieri: sparve la tetraggine che lo
aveva invaso, rimproverò a se stesso come una fanciullesca
debolezza e una vigliaccheria quel momento di terrore da
cui s'era lasciato sopraffare, rammemorò le tante sue passate
imprese, si ricordò gli ospiti che lo attendevano, l'onore
e la fama che gli sarebbero derivati riconducendoli liberi a
Musso, pensò alla probabilità d'una gran battaglia che il
Castellano darebbe ai Ducali, in cui sariasi diguazzato nella
strage; ed a tali pensieri gli ricomparve sul volto l'usata
ardimentosa espressione, gettò sull'omero il moschetto, e
sentissi necessità di favellare per mantenere le sue idee in
quel confacevole andamento. Si rivolse per ciò al Frate che
gli veniva da lato, e dopo vario parlare intorno ai fatti di
quella guerra: "Chi fu, gli disse, quegli tra voi della casa
di Nesso che venne chiamato alla rôcca di Reginaldo Rusca
il Ghibellino onde sanarlo quand'ebbe il braccio fracassato
da una bombarda nel combattimento navale presso Como?"</p>

<p>"Fu Ambrogio da Milano, rispose Frate Andrea, che da
poco tempo ritornò alla sua città onde prestare assistenza
ai pellegrini della Commenda: egli guarendo il Rusca profittò
al nostro convento di Santa-Maria duecento scudi di
Musso di quei del Triulzo, chè tanto aveva fatto voto quel
ferito di sborsarne risanato che fosse".</p>

<p>"Pagò riccamente la cura, soggiunse Falco: ma che non
avrebbe egli speso per tenersi il suo braccio, e non essere
chiamato Reginaldo il monco? Giurerei che s'avrebbe tolto
d'andare a Gerusalemme a piedi, e avrebbe dato tutto il
suo ai frati ed ai poveri. Ma in vero ei del suo brando faceva
grand'uso: io il vidi quel giorno della battaglia, poco
prima che venisse colpito, saltare dalla nave del Matto,
che comandava i legni di Musso, entro una barca comasca,
e menar colpi sì vigorosi, che in poco tempo n'ebbe spaccato
l'albero, ed ammazzati non so quanti, indi balzare
in una scorribiessa, e ritornarsene tra i nostri gridando
d'allegria".</p>

<p>"Fa d'uopo però dire, replicò il Frate, che perdendo
un braccio fu ancora l'uno de' meno sventurati tra molti
che trovaronsi a quel fatto, perchè m'ho inteso narrare
che le bombarde e gli archibugi comaschi e ducali abbiano
allora fatta gran strage dei soldati del Medici, e la nostra
casa dei malati fu ripiena per più mesi di uomini che si colsero
ferite più gravi di quella del Rusca. Abbiamo però speranza
che le cose quanto prima tornino in pace, poichè un
cappuccino di Domaso venuto al convento narrò che il
Medici ha in animo di rendere il Castello di Musso a quei
di Milano, i quali alla fin fine ne sono i veri padroni, e
così finirà ogni guerra, e gli Spagnuoli se ne andranno pei
fatti loro, e insieme ad essi anco gli Svizzeri, il cui soggiorno
in questi paesi è pestifero, poichè discesero dall'Alemagna
certi preti che si sono messi tra loro predicando
false dottrine, e dicendo ogni male dei frati, delle monache
e, che Dio li confonda! per sino del papa; per cui se avessero
a rimanere costì più a lungo, e venisse a spargersi
quella zizzania tra i nostri, e mettervi radice, chi sa qual
immensa rovina potrebbe derivarne".</p>

<p>"Che vadino al loro malanno gli Spagnuoli e gli Svizzeri
questo può facilmente avvenire, ma che il Castellano
renda Musso, che lo dia ai Milanesi dopo averlo difeso per
sì lungo tempo, ed esservisi fieramente nicchiato come un
orso sul Legnone, è la più gran pazzia il solo immaginarlo!"
Così disse Falco con un lieve risentimento di sdegno,
che la placidezza e mansuetudine con cui l'udiva
Frate Andrea gli fecero tosto deporre: "Non abbiate timore,
proseguì quindi pacatamente, se ne andranno, sì,
e non avranno campo di spargere la falsa legge, e di ripetere
bestemmie in quella loro lingua del demonio: sul
brigantino del signor Gian Giacomo stanno bombarde e colubrine
da squarciare i fianchi a qualsiasi nave, e ben anco
ad una torre, se ne verrà il caso. Una sola giornata che
si possa fare, ma lunga e di buon cuore, spazzerà il lago
da quei cornacchioni, come il vento ripulisce il lido dalle
foglie".</p>

<p>Movendo tali ragionamenti, pervennero al torrente di
Nesso, valicato il quale, Falco discese al proprio casolare
salutando il Frate, che rispostogli: "Dio vi salvi" si mise
sul sentiero alla volta del convento.</p>

<p>Maestro Lucio aveva nel frattempo fatto un'importante
scoperta, con cui si era difeso dall'ozio e dalla noia due suoi
mortali nemici. Dopo d'essersi persuaso, dando un'occhiata
dalle finestre, che il terreno d'intorno non lasciava luogo ad
alcuna gradevole passeggiata, frugatosi invano negli abiti
per vedere se mai a caso s'avesse posto qualche opuscolo
nelle tasche, nulla trovando a far di meglio si diede ad
esaminare i brani d'armatura che stavano appesi per quella
stanza. Guardatili pressochè tutti, e scorto, con gran sua
soddisfazione, in più d'un d'essi conservata l'impronta della
fabbrica degli Armorari Milanesi, venne alla fine il suo
sguardo a cadere sovra una panciera di ferro da cui dependeva
un lembo di sopravveste di seta ricamata: il sollevò
con garbo, e qual fu il suo contento osservandovi tutto intiero
effigiato uno stemma gentilizio! non ne prova forse altrettanto
un navigatore d'ignoti mari alla scoperta d'un'isola
vasta e feconda: staccò quel lembo con ogni precauzione,
lo stese accuratamente sur una tavola, e vi si pose a meditare
mettendovi tutto l'intelletto onde arguire il significato
degli emblemi, e scoprire a chi appartenesse.</p>

<p>Gabriele, abbenchè si fosse assiso al suo fianco, poca attenzione
porgeva allo sfoggio di dottrine Blasoniche che
desso veniva facendo applicandole all'interpretazione di
quello stemma; la sua mente era tutta occupata di Rina,
verso cui li suoi occhi si volgevano incessantemente, poichè,
si stesse seduta, o fosse essa in moto, dispiegava per lui
sì nuove e dolci attrattive, che i passi, la voce, le attitudini
tutte di lei si stampavano nel più addentro del suo
cuore. Rina però ratteneva contegnosa i proprii sguardi, onde
pochissime fiate venne dato al giovinetto Medici d'affisarne
le nerissime pupille, e nessuna di quelle rare volte la rimirò
senza vivamente arrossire, senza provarne un palpito
più vibrato, e sentirsi nel tempo medesimo divampare d'ardentissima
fiamma.</p>

<p>Messer Tanaglia, dopo aver contemplati a lungo gli emblemi
trapunti: "La cosa, esclamò tutto giulivo, è chiara
come il sole: quegli che portava l'armatura coperta da questo
stemma era un Conte: ce lo dice evidentemente la corona
che sormonta lo scudo: ecco il cerchio d'oro col rialzo di
sedici punte con altrettante perle sovrapposte: questa è <i>corona
Comitis</i>, come scrissero tutti gli autori. Lo scudo ovale
spaccato in due campi bianco e verde, senza quarti, indica
non essere desso del genere delle <i>armi Pure di Parentado</i>
o <i>d'Origine</i>, ma bensì delle <i>Agalmoniche</i>, ossia <i>Parlanti</i>,
cioè allusive al cognome di famiglia; e vedete appunto che
il cognome lo troviamo espresso in questo <i>pozzo</i> delineato
sul campo bianco, colore più nobile del verde, su cui sta
all'incontro dipinto un <i>pesce</i>, col quale ci viene indicato
che la famiglia ha dominio sulle acque. Si può quindi asserire
senza tema d'errare che il possessore dell'armatura e
dello stemma era il <i>Conte Pozzo</i> o <i>Del Pozzo</i> signore di
qualche fiume o lago. Dite, Madonna Orsola, non ho io
côlto nel vero?"</p>

<p>"Nulla so di tutto questo, rispose Orsola con qualche
sorpresa: d'altro non mi rammento se non che Falco quando
la recò qua su ne portò insieme una lunga catena d'anelli
d'oro, che cangiò ad Argegno con un sacco di polvere
d'archibugio che gli fu data da un mercante Svizzero".
"Recò pure allora, soggiunse vivacemente Rina, se ben vi
ricorda, o madre, un largo nastro colore di foglia d'ulivo
su cui stava un bel ricamo, che il padre disse ch'erano parole:
voi non voleste mai che io me lo ponessi dintorno, e
lo donaste, son pochi giorni, a quel pellegrino che passò
qui sopra addomandando la carità".</p>

<p>"Era di certo la cintura della spada, disse Gabriele: e
chi sa quanto l'avrà tenuta in pregio il cavaliere che la
portava, poichè non v'ha dubbio che le parole che vi stavano
marcate fossero opera d'una mano a lui cara. Ne vidi
molte di tali cinture fregiate di graziosi motti sul petto de'
nostri capitani d'armi, ad essi donate dalle loro donne: ma
io non ne ho portate mai che non fossero d'acciaio o di
cuoio, poichè non ho ancora trascelto verun colore, nè alcuna
donna s'occupò sinora a trapuntarmi un nastro".</p>

<p>E queste parole che a lui vennero la prima volta spontaneamente
alle labbra gli recarono un senso d'umiliazione
che gli fece abbassare al suolo lo sguardo; ma pensandovi,
sentissi tosto contento dell'averle pronunciate, e rialzollo più
confidente e sicuro in volto a Rina, la quale provò un
ignoto compiacimento a quelle parole sì che per lo innanzi
non seppe più mai dimenticarle.</p>

<p>In questo punto rientrò Falco, che mestamente narrò l'occorso
caso, per il che Messer Tanaglia, obbliando gli scudi
e gli emblemi, mostrossi con tutti gli altri sommamente afflitto,
di null'altro lungo il giorno ragionando che della
morte di Grampo, che per cause diverse riusciva a ciascuno
di grave cordoglio.</p>

<p>All'avvicinarsi della sera, essendo l'ora prefissa al partire,
uscirono per discendere a piè della rupe, ove il navicello
di Falco venir dovea da Palanzo. Il sole all'occidente
mandava per mezzo a nebbioso velo l'ultimo suo raggio che
batteva sui monti e faceva pallidamente rosseggiare le case
e la bruna torre della vicina Nesso, intorno a cui mille rondini
giravano a volo. Mirarono tutti attenti al lago onde vedere
se la barca fosse giunta, ma non se ne scorgea alcuna
che quivi stesse o che venisse costeggiando a quella
volta. Costretti per tal modo ad attendere, Orsola approfittando
di quel momento di dimora, condotto Falco in
disparte, caldamente il pregava non si tenesse troppo a
lungo assente, poichè aveva l'animo angustiato dal timore
del ritorno dei Ducali: nello stesso mentre Maestro Lucio
guardava il viottolo per cui doveva discendere provandosi
a tentarne i primi passi.</p>

<p>Gabriele rimaso sotto il vecchio castagno da solo con Rina
ardeva di brama dirle alcune parole di saluto; ma tanta era la
folla dei sentimenti che il possedevano sì veementi e inusitati,
che tutto il calore del suo sangue concentratosi intorno
al cuore, pareva avesse tolto il potere al suo labbro d'esprimersi,
poichè invano forzavasi a pronunciar un sol motto;
ma pensando che lasciare quella fanciulla senza pur dirigerle
un accento poleva aver taccia di villania, il che gli sarebbe
poscia riuscito dolorosissimo, riunito tutto il proprio vigore,
con voce mal ferma:</p>

<p>"Or mi debbo partire (disse; e Rina, nel cui volto vedeasi
il mirabile contrapposto dell'esitazione del pudore e della
somma vivezza del sentire, al suono di quelle parole alzò
lo sguardo), ma mi rammenterò pur sempre della casa di
Falco e di chi mi ha tanto cortesemente accolto: qui ebbi
salva la vita e qui volerà ad ogn'istante il mio pensiero".</p>

<p>"Voi che abitate un castello, rispose Rina dolcemente,
un gran castello lontano sul lago, come mai potrete ricordarvi
di questo casolare? Forse allorquando la vostra barca
passerà innanzi a Nesso, guarderete a questo tetto, sotto
cui riparaste una notte, come noi miriamo le capanne poste
sui monti che ci difendono dalla pioggia".</p>

<p>"Se in quelle provaste ciò ch'io qui m'ebbi a sentire",
replicò Gabriele fatto più franco e sicuro dal parlar di
Rina, "non riuscirebbevi agevole lo scordarvene un istante:
l'impressione delle ore qui trascorse mi sta sì fitta in petto,
che non è possibile che si cancelli giammai, e mio unico
desiderio non altro sarà, che di farvi almeno una volta ritorno".</p>

<p>Abbenchè di tali detti non fosse aperto a Rina tutto il
significato, s'accorse ella però che con tenero intendimento
erano stati pronunciati, poichè la fisonomia di Gabriele affettuosamente
avvivata nell'esprimerli, i di lui occhi fissi su
lei con tutta eloquenza le parlarono direttamente all'anima
coll'evidente linguaggio dell'amore: ella nè osò nè seppe
rispondergli; solo rivolse in lui sì scintillanti i proprii
sguardi, che ogni argomento di parole sarebbe stato nullo
al confronto.</p>

<p>Spuntava intanto lambendo gli scogli della sponda l'aspettato
navicello che Trincone e Guazzo conducevano remigando.
Quel debole raggio di sole che aveva salutato il
giorno era sparito, fosca cresceva la sera, e nubi di bigio
colore occupando tutto il cielo posavano sulle sommità dei
monti. Veduta la barca Falco affrettò alla discesa i due ospiti,
onde trarre vantaggio di quel barlume vespertino, strinse
la mano alla moglie, diede un bacio alla figlia e scese pel
primo il dirupato sentiero. Maestro Lucio poco frettolosamente
il seguiva a causa del torrente, il cui rumoreggiare
gli tonava ancora all'orecchio; e dal cader nel quale si
assecurava piantando il piede con somma cautela sul sasso:
tal lentezza agio porgeva a Gabriele, che gli veniva d'appresso,
di soffermarsi ad ogni rivolto della strada a riguardare
in su al piano dell'abituro, sull'orlo del quale stavano
Orsola e Rina, di cui però discernevansi appena le forme.</p>

<p>Giunti in fondo alla rupe, sulle sabbie della riva, presso
la quale Guazzo e Trincone aveano condotto il navicello,
entrarono in esso, e dopo che Falco s'ebbe assicurato che
erano stati posti gli archibugi e i coltelli nel cassone, collocato
su quello il suo moschetto, ordinò si spingessero al
largo. Allontanati che si furono un mezzo trar di balestra,
si fece loro udir da lontano un canto misurato in coro.
"Tieni qui ferma la barca, disse tosto Falco a Trincone,
che parmi ascoltar voci che siano della compagnia della
Morte; essa si recherà Grampo a seppellire nel prato del
cimitero dentro la valle".</p>

<p>Rattenne il rematore la barca, e il canto s'andava a
poco a poco facendo più distinto venendo pel monte dal lato
di Palanzo; indi apparve da quella parte stessa un chiarore
prodotto da una lunga fila di lumi che s'avanzava in tregenda
or ripiegata, or distesa a norma della sinuosità della
montagna di cui percorreva la via. Erasi la sera fatta oscura
del tutto, per cui le bianche tuniche vestite da coloro che
formavano la funebre processione vedevansi distintamente lumeggiate
dai cerei che ciascun d'essi portava. Il salmodiare
ne era monotono e lento come i loro passi, ed a cagione
della distanza tutte le voci mescendosi e depurandosi, ne
riusciva un canto aereo prolungato, il più che dir si possa
tristamente solenne. Pervenuto il funereo convoglio al ponte
del torrente, s'offerse più che mai distinto alla vista di Falco
e degli altri che stavano nella barca, poichè quel ponte sendo
elevatissimo, sorgeva loro di prospetto con una parte delle
acque cadenti al di là d'uno sporgimento della rupe. Una
croce mortuaria precedeva la comitiva, e poscia a due a
due camminavano i confratelli; al loro passare sul ponte il
torrente ripercuotendo lo sfolgorare dei torchii, pareva una
larga lista di fuoco che si trasmutasse scendendo: ultimo
veniva il cataletto coperto da nero drappo, recato da quattro
uomini a spalle; varcato ch'ebbe il torrente, lasciata la
via di Nesso, s'allontanò la processione internandosi nella
valle alla volta del cimitero.</p>

<p>Al passar del crocifisso e della bara que' del navicello si
trassero i berretti e concordemente recitarono l'orazione dei
defunti, indi spariti che si furono i lumi: "Povero Grampo!
(esclamò Guazzo dando con Trincone de' remi nell'acqua)
è una cattiva nave che ti porta, che per qualunque vento
tira, non riconduce mai alcuno al suo paese".</p>

<p>"Ed io questa mattina, rispose Trincone, m'aveva tutta
la fiducia che l'acqua del chiodo di Frate Andrea l'avesse
a risanare; ma nel bel mentre che m'ero andato per lui a
Nesso, la vecchia Imazza se lo lasciò morire tra le mani,
del che ebbi la più gran stizza del mondo". "Prendi più
il largo, attendi a non battere sì forte i remi, disse Falco,
e statti zitto, chè se vi fossero Ducali appiattati per le sponde,
non ci abbiano a sentire: questa notte dobbiamo vogare
drittamente a Musso, nè vuolsi gettare il tempo a cangiar
colpi con loro".</p>

<p>Così detto, rimasero tutti silenziosi navigando per quell'oscurità
tanto quetamente, che appena un finissimo orecchio
sarebbesi a poca lontananza avvertito di loro, poichè
s'avevano tal arte nel maneggio de' remi, che gl'immergevano
e traevano dall'acqua senza il minimo diguazzo o sbattimento;
e tal maestria riusciva ad essi sommamente vantaggiosa,
poichè davagli il mezzo di oltrepassare le navi nemiche,
od accostarsi a quelle che volevano assalire, senza
che altri s'avvedesse della sorpresa pria che avessero ottenuto
il loro scopo.</p>

<p>Quell'equabile moto, il tenebrore e il silenzio che regnava
d'intorno rotti flebilmente dal lieve susurrìo del progredir
della barca, fece che ciascuno di que' tre che vi stavano assisi
venissero assorti in profondi pensieri.</p>

<p>La memoria di Rina e l'ansia del distacco suscitavano
nel cuor di Gabriele una guerra dolcissima insieme e dolorosa,
ma d'un dolore pieno di vita e d'entusiasmo come lo
spirito della giovinezza. L'immagine di lei gli stava innanzi
viva come la realtà e rivestita di tutta luce. Ora la ricordanza
del suono di sua voce, dello splendor de' suoi sguardi lo
riempiva d'una gioia soavissima: ora l'accorgersi d'esserne
tratto lontano il colmava d'angoscia, la quale era tosto attemprata
dalla speranza che gli sorveniva di poterla rivedere.
Attraversavagli eziandio disaggradevolmente lo spirito l'austero
precettare delle sorelle, la severità di Gian Giacomo, l'indole
de' coabitanti del Castello, tutto in duro contrasto con
que' suoi nuovi e dilicati pensieri, a disfogo del quale sentiva
abbisognargli la più cordiale effusione. Agitato da tal
rapida successione d'idee muto si stava, esalando di quando
in quando un sospiro che improvvisa commozione gli traeva
dal petto.</p>

<p>A Falco, che erasi sdraiato presso la punta della barca,
torbidi pensamenti occupavano la fantasia: la veduta del trasporto
di Grampo aveva alla sua mente richiamato l'avvenimento
del mattino, coi pronostici e l'ira della vecchia comare;
e sentiva nel rimembrarli attenuarsi nell'anima tutta
la propria vigoria, sopraffatto da un terrore che, sebbene non
fosse sì cupo quanto il primiero, non potè essere però per
lunga pezza dissipato. Non zittiva tutto in sè raccolto Maestro
Lucio, cui sembrava stesse parata a piombar su di loro,
ad ogni lieve rumore, una salva d'artiglierie; e ringraziava
la notte che sì fitta com'era toglievali alla vista degli Spagnuoli,
di cui figuravasi guernite le sponde. Stette per tal
pensiero in angustie sino a tanto che veduti sulla destra
riva alcuni splendori che davano indizio esser quivi luogo
abitato, udendo dai rematori bisbigliarsi "Bellaggio", conobbe
trovarsi in paese amico, e benchè il navigar pel buio gli
andasse poco a grado, deposta quella maggior paura, lasciossi
vincere dal sonno e a poco a poco addormentossi profondamente;
nè si risvegliò che allorquando ricevette una forte
scossa provenuta al navicello dall'urtar che fece alla sponda.</p>

<p>Più di mezzo il suo corso avea già varcato la notte
quand'essi giunsero presso Musso. Non vollero attentare
d'entrare colla barca nel porto per avere di là ingresso al
Castello, potendo ciò riuscir loro sommamente periglioso, a
causa della pratica che vigeva per gelosia di difesa di trarre
a bombarda su tutte le navi che s'accostavano senza essere
state precedentemente riconosciute. Falco volle che il navicello
s'arrestasse in un seno della spiaggia a convenevole
distanza dai luoghi fortificati.</p>

<p>Tutto era oscurità e silenzio, e solo dai varii piani del
Castello, che appariva come un nero rialzo sul monte, scorgevasi
da alcune finestre apparire chiarore di lumi; ed a piè
d'un lungo casamento poco discosto, ed era l'arsenale di
Musso, luceva un fuoco che mandava gran fumo e faville.
Falco ed i suoi, sbarcati che si furono, colà s'addrizzarono.</p>

<p>La sentinella che guardava lo steccato che circondava quel
casamento, riconosciutili amici, aperse loro il cancello, per
cui entrarono in vasto cortile ove i lavoratori destinati alla
scôlta notturna, per ricrearsi, alimentavano una larga fiamma
abbruciando frantumi di rotte o fracide navi: visto ch'ebbero
Gabriele, gli furono rispettosamente dintorno; ed ei fece
tosto richiedere di Prospero Onallo genovese, mastro de' fabbri
e capitano dell'arsenale. Abbenchè questi si stesse a riposo,
udito ch'ebbe l'annunzio della venuta del fratello del signor
Gian Giacomo, persuaso fosse di ritorno da qualche spedizione
lontana, abbandonò le coltri, gli corse incontro procurando
ad esso lui ed a chi seco era, quel più cortese accoglimento
che gli fu possibile, e che a lui incumbeva siccome stipendiato
del Medici, ed in ogni cosa da lui dipendente.</p>
<br>
<h3>CAPITOLO TERZO.</h3>

<pre>
                               Forastier, che fermo il passo
                                 Guardi in su l'alta fortezza,
                                 Sappi ch'era alpestre sasso,
                                 Squallor tutto ed orridezza;
                                 Ma poi vinse la natura
                                 Dell'artefice la cura.

                               Vedi là quei che costrutti
                                 Son lavor sull'aspra schiena
                                 A intervallo in su condutti?
                                 È di forti una catena
                                 Che la ripida montagna
                                 Fino al termine accompagna.

                                       IL FORTE DI FENESTRELLE,
                                         <i>di G. Tagliazucchi</i>.
</pre>

<p>Allorquando tra i popoli arde accanita la guerra, nulla
v'ha che intentato si lasci che recar possa a vicenda distruzione
e ruina. Ciò che natura creava a pro' dei viventi, ciò
che le arti e le scienze rinvenivano a beneficio degli uomini,
vien rivolto con assidua cura a loro danno e sterminio. Avvenne
per tal modo che le meccaniche e la chimica affinando
i metalli, perfezionarono e moltiplicarono colle armi gli stromenti
di morte, e gli astrusi studii degli astri, dei venti,
e la nautica ingegnosa servirono a guidare lontane nazioni
a ricercarsi sulla profondità dei mari, e scontratesi commettere
battaglie più tremende di quelle che mai si vedessero
sovra solidi piani, quindi i laghi e persino il placido corso
de' fiumi divennero sanguinoso teatro di guerre e di stragi.</p>

<p>Nè la ridente Italia, perpetuo campo di bellicose imprese,
offrendo numerosi arringhi ad ogni sorta di lotte armigere,
poteva andar esente dal contemplare nel proprio seno anche
pugne navali. Più e più volte il Leon di San Marco inalberato
sulle sue repubblicane navi risalì il Po ad azzuffarsi colla
vipera de' Visconti o sola, od innestata negli stemmi Sforzeschi:
l'Adige, l'Adda portarono barche guerriere, e sull'onde di
Garda e del Verbano galleggiarono intere flotte. Ma fra
l'acque che si stendono a specchio degli Insubri monti,
quelle su cui il furore belligero si dispiegò più fiero ed ostinato
si furono pur sempre le Lariane. Oltre gli indigeni abitatori,
tra cui durarono continue discordie, i Romani, i Longobardi,
gli Elvezii e le genti Ispane, Galliche ed Alemanne
pugnarono navalmente sul lago Comasco: qui si sfidarono
da inveterato odio sospinte le fazioni Guelfe e Ghibelline:
e come i mari di Panama e del Messico ebbe pure questo
lago i suoi filibustieri, e furono i Cavargnoni, che sbucciati
dai dirupi delle loro montagne lo occuparono per alcun tempo
mettendo ogni luogo che assalivano a ferro ed a fuoco.</p>

<p>Ma dopo secoli di guerre colà combattute era serbata la
gloria ad un privato cittadino dell'allora dominante Milano,
di creare su quel lago forze navali sì numerose e imponenti,
che tali per l'addietro non s'erano vedute giammai, e costringere
i suoi nemici a disporne altrettante onde combatterlo
e frenarlo. Fu questi, come ben si comprende, Gian
Giacomo Medici, la cui flotta composta di moltissimi legni
avrebbe potuto in que' tempi veleggiare temuta anche sul
mare. Nulla aveva egli posto in trascuranza onde le sue navi
riuscissero di grossa portata e fossero con solidità ad un
tempo e prestezza costruite ed armate: e potè per l'impegno
e i mezzi da lui adoperati al perfezionamento di quelle fabbricazioni
avere dai proprii cantieri il celebre Brigantino di
cui ci accadrà sovente far parola.</p>

<p>Fece desso erigere arsenali in varii siti, e chiamativi uomini
periti nelle arti marinaresche per dirigerne le opere.
Il più vasto però e il più d'artefici ed attrezzi provveduto
era quello di Musso, siccome prossimo al Castello, e perciò
con maggior facilità difeso e sorvegliato. Maestro Onallo
il Genovese, che, come vedemmo, n'era capitano, lo
aveva conformato a perfetta simiglianza degli arsenali di
mare. Era quello un edifizio di non molta larghezza, alquanto
lungo, e in varii scompartimenti diviso, ciascun de'
quali conteneva un'officina d'arte diversa, spettante all'armeria
od alla nautica. Quivi erano macchine a sega per le
travi, telai per le vele, attorcigliatoi per le gomene e il
cordame minore, fucine pei fabbri: quivi scortecciavansi
gli olmi ed i pini per alberatura, e bollivasi la pece e il
catrame per calafatare i navilii. Trovavasi in quell'arsenale
il quartiere degli spadai, de' fabbricatori delle alabarde,
degli archibugi e d'altre simili armi da braccio, non però
di quelli delle grosse artiglierie, alla costruzione delle quali
richiedevasi tanto dispendio e sì gran numero d'operatori,
che appena i più gran re e le possenti repubbliche ne possedevano
le fonderie: e infatti il Medici aveva le sue artiglierie
comperate in parte dai Veneziani, e in parte conquistate ai
Francesi. Dal lato del lago dove il lido scendeva con insensibile
pendío nelle acque eranvi molti casotti schiusi di fronte,
in cui stavano appuntellate sovra congegni di travicelli le
barche in costruzione, le quali condotte che erano a compimento,
venivano lanciate nel lago, lasciandole scivolare
sovra un piano di curli all'uopo apprestati.</p>

<p>Il dar de' martelli, il rintronar delle incudini e de' percossi
fianchi delle navi, lo stridere delle seghe e delle
lime, il gridare de' lavoratori, il rumoreggiare universale
annunziarono di buon mattino l'operosità che per tutto
regnava in quell'Arsenale. Maestro Onallo, disceso dalle
sue camere, accompagnando Gabriele e Messer Tanaglia,
mentre attraversava con loro le officine, veniva incessantemente
circondato dai capi delle arti, dai sovrastanti,
dai custodi de' magazzini che avevano a richiederlo intorno
alle opere fatte, o addomandavano istruzioni per quelle da
intraprendersi: ma egli ne li faceva scostare non porgendo
orecchio ad alcuno, intentissimo a prestare ogni ufficio di
cortesia a que' due che disponevansi a partire di là. Gabriele
aveva già fatto ricercare di Falco, dicendo che non sarebbesi
di quivi allontanato senza di lui, onde questi dopo aver
avuto una mattutina conferenza con Trincone e Guazzo, se
ne stava attendendolo alla porta dell'arsenale, appoggiato a
suo moschetto. Quivi venuti presero commiato dal Mastro
Genovese, che sino alla soglia li volle seguire, e si misero
di compagnia sulla strada del Castello.</p>

<p>Il vento del lago che suol spirare da tramontana dal far
del giorno sin presso a mezzodì, e chiamasi <i>Tivano</i> (forse
dal corrotto accozzamento delle due francesi parole <i>petit vent</i>
perchè non soffia mai nè furioso nè gagliardo), aveva quel
mattino scacciate le nuvole e i nebbioni di che era stata
tutta ingombra l'atmosfera il dì antecedente. Splendeva quindi
limpido il giorno, e le montagne spazzate e nette innalzavano
le loro acute sommità dorate dai raggi nascenti del
sole, disegnandole sovra l'azzurra vôlta del cielo, le acque
del lago leggermente increspate dalla brezza mattinale, riflettendo
il sereno dell'aria, mostravansi cilestrine, qua e là
più vivacemente screziate da alcun raggio solare che trapassando
pel vano delle valli veniva a dardeggiar su di loro.</p>

<p>Gabriele con Falco e Messer Tanaglia andavano di buon
passo sulla strada che costeggiando il lago correva dritta
verso il Porto del Castello, presso il quale era l'entrata
comune alla fortezza. S'incontravano per quella via gran numero
di persone, ed erano soldati, barcaiuoli, contadini e
contadine con canestri e provvigioni di pollami, di granaglie,
di frutti che recavansi al Castello, o da questo ne
venivano per varie bisogna al borgo di Musso. Vedevansi
pure gli abitanti d'altri paesi guidando bestie con alte
some venire a mercanteggiare in quella Terra, ch'era allora
la Capitale della costiera; miravansi altresì ricchi signori
che vi si conducevano a diporto montati sovra cavalli doviziosamente
bardati, su varii de' quali sedevano in groppa
donne o fanciulle strette in abiti eleganti alla foggia dei
tempi: fra mezzo a questi camminava alcun viandante e pellegrino
costretto a battere quella strada onde evitare le vessazioni
del viaggio per barca: e siccome l'opposta sponda
e tutte le alture dei monti erano occupate da vedette e da
guardie, e difese dalle artiglierie, non rimaneva alcun libero
passaggio per chiunque avesse d'uopo oltrepassar Musso, sì
movendo verso l'Alpi che procedendo alla volta di Como,
fuorchè quella strada medesima praticata sulla riva. Passava
questa a piedi del Castello sotto un lungo arco di massicce
mura che formava una gran porta detta la <i>Porta di Musso</i>,
la quale appoggiava il suo fianco sinistro (guardandola dalla
banda di Musso) all'ultimo baluardo del Castello, ed il
destro alla muraglia del porto, per cui la strada correva
per lungo spazio tanto al di qua che al di là di quell'arco
fra ruvide e grosse muraglie ristretta. Presso la Porta di
Musso, che era munita da ambi i lati da battenti coperti
di lamina di ferro, e rafforzati interiormente da travi
stavano sempre gabellieri e uomini d'armi, gli uni destinati
a riscuotere le tasse delle mercanzie che di là transitavano
a norma delle gride bandite dal Medici, gli altri per esaminare
i salva-condotti de' passeggieri più ragguardevoli e
notare chi si fossero ed a che venissero.</p>

<p>La vista di quella moltitudine di persone che percorrevano
quella via, produsse la più piacevole impressione a Maestro
Tanaglia. Le strette di cuore da lui provate nella burrascosa
vicenda recentemente trascorsa facevangli trovar gradito il
vedersi ritornato ad un luogo il cui soggiorno gli era sembrato
da prima pesante e noioso. L'imponenza del Castello
dentro cui stava per riprendere le sue cancelleresche faccende,
la sicurezza che inspiravano quelle mura, i belligeri
apparati, i molti uomini pronti e interessati a difenderlo,
fornivano al suo spirito un più che evidente e vantaggioso
raffronto coi gravi perigli ch'ei per esperienza sapeva che
s'incontravano in ogni altra dimora. Felicitavasi quindi in
cuor suo, ed era forse la prima volta che sinceramente il
facesse, di godere la protezione del Castellano, aver la confidenza
di lui, tener parte attiva nel regime del suo dominio.
Così pensando, camminava con più lentezza e gravità,
volgendo con importanza il capo a dritta e mancina a quelli
che gli passavano d'appresso: ricomponendosi l'abito alla
persona, e col palmo della mano lisciando i capelli che da
tre dì non aveva potuti assettare.</p>

<p>"A ben riflettere, diceva tra se, dovrei pur chiamarmi
fortunato, solo che potessi evitare di seguire quello spensierato
di Gabriele, che nelle sue spedizioni incappa sempre
in qualche malanno. Nel Castello, dopo Gian-Giacomo,
non son io forse il primo personaggio? tutta questa
canagliaccia non deve dessa star sottoposta agli ordini e
alle gride che vengono scritte da me? Il Mandello, il
Borserio, e quel manigoldo del Pellicione mostrano di tenermi
in poco conto perchè io non aguzzo la stambuchina
al par di loro a danno del mio prossimo; ma quello che
dà i saggi pareri a Gian Giacomo sono io, e senza di
me nulla si fa d'importante. Anche il Cancelliere Morone
non sapeva menar che di penna, eppure il Duca se lo
aveva più caro che venti comandanti di squadre, e Carlo
l'Imperatore darebbe mezze le gemme della sua corona per
averne un paio degli uomini di quella fatta. È vero ch'io
non conosco le teorie della <i>Ragion di Stato</i> al pari di lui,
ma egli non possedeva al pari di me l'alta <i>Scienza Blasonica</i>,
proclamata da tutti non meno di quella utile e gloriosa.
Oh! se si trattasse una volta la pace, e che questi
soldati cessassero dall'assordar tutto il mondo non parlando
che d'ammazzamenti e di guerra, comincierei ben io ad alzar
la voce e darmi a divedere per quell'uomo che sono".</p>

<p>Così fantasticando ei proseguiva il cammino, e nello stesso
mentre Falco teneva con Gabriele ragionamenti ch'erano per
questi del massimo interesse, sebbene l'armigero montanaro
punto non ne dubitasse. La triste disposizione di spirito destata
in Falco la sera antecedente, s'era in lui protratta la
notte, e gli aveva l'animo ingombro di mille dubbiosi pensieri,
e come suol avvenire che i sentimenti profondi e angosciosi
ci risvegliano in cuore più vivo l'affetto per le persone
lontane cui andiamo congiunti con nodi di sangue o
d'amore, così accadde che quasi tutt'i pensieri di lui furono
rivolti alla sua rupe, poichè mai tanta pena aveva altravolta
provata nell'essere discosto da sua moglie e dalla figlia.
Sapeva per fatto fin dove era capace di spingersi l'accanimento
de' nemici, e ben immaginava di quanto doveva aver
avvelenito ed acceso il loro desiderio di vendetta l'ultima
intrapresa da lui contro di essi condotta: però sembravagli
che gravissimo periglio sovrastasse a quelle donne se sole e
indifese rimanevano più oltre nel loro isolato abituro, considerando
che la naturale difficoltà del luogo era troppo
lieve riparo a proteggerle contro la rabbia d'uomini feroci
che si fossero dati a rintracciarle. Restarsi sempre seco loro
onde difenderle, era per lui impossibile, poichè la sua
vita dipendeva interamente dall'esercizio delle proprie forze
nel modo che le aveva sino allora esercitate: unico rimedio
alla sicurezza loro gli si appresentava adunque il trovare
ad esse un asilo, in luogo dalle ostili incursioni più validamente
guardato. Tal progetto d'abbandonare il soggiorno
della terra nativa, che Falco era venuto raffigurando la notte
come una dolorosa e necessaria risoluzione, gli si riofferse
il mattino sotto più evidente e meno spiacevole aspetto, alloraquando
trovossi sulla via del Castello con Gabriele.
Mirava egli i molti edificii di Musso, i tanti altri casamenti
contadineschi, e i palazzotti sparsi in que' dintorni, in cui
gli abitatori menavano vita sicura sotto l'immediata protezione
del Medici che ne era il Signore, e in alcuna di
quelle case, andava pensando, poteva rinvenirsi un albergo
convenevole a sè, ad Orsola ed a Rina, ove lasciandole,
per recarsi ad affrontare rischii e combattimenti, avrebbe
conservato l'animo tranquillo sul loro destino, qualunque si
fosse stata la sorte che lo attendesse. Dell'esecuzione di tal
divisamento, ch'egli fermò tosto in pensiero, ben comprendeva
doverne dare contezza al signor Gian Giacomo, senza
la cui concessione, un uomo qual egli si era, non avrebbe
potuto trovar mai chi quivi l'accogliesse; si fece quindi a
tenerne parola a Gabriele, sulla cui cooperazione faceva
fondamento, appoggiato a quanto aveva in suo favore operato.</p>

<p>"Si vede, signor Gabriele, gli disse, che questo è il
paese dove si battono gli scudi e i cavallotti<a id="footnotetag4" name="footnotetag4"></a>
<a href="#footnote4"><sup class="sml">4</sup></a>, e che qui
tutti ne hanno a ribocco: ogni giorno par dì di fiera, tanta
è la gente che vi viene a trafficare: i ricchi signori lasciano
le altre terre per starsi in questa, sì che a guardarsi dintorno
sembra un bosco di case; se Musso va aggrandendosi
di tal passo, diventerà tra poco qualche gran città da farne
invidia a Como. Qual differenza tra questi bei fabbricati e il
mio povero casolare che sta solitario sulla montagna come
il nido di un uccello selvatico. Voi il vedeste, e lo potete
dire. Ma pure sappiate ch'io non avrei mai avuto desiderio
di cangiare quel mio coviglio con alcune di queste abitazioni,
e nemmeno col castello d'un re, se non fosse un sospetto
che m'è entrato in cuore, che un giorno o l'altro i camicioni
rossi<a id="footnotetag5" name="footnotetag5"></a>
<a href="#footnote5"><sup class="sml">5</sup></a> abbiano a montare la sù, e cogliendovi le mie
donne alla sprovvista, trattarle col vitupero con cui adoperano
que' cani scellerati contro chiunque dà loro nelle mani.
Oh! se s'attentassero salire la montagna quand'io mi stessi
sotto il mio tetto! Ne li sentirei venire se avessero il piede
di volpe, e appostandoli col mio moschetto, ne manderei
più d'uno a rotoloni giù per gli scogli come tronchi di quercie
spaccate. Darei poscia io stesso il fuoco al mio casolare, e
mi condurrei Orsola e Rina sulle alture dei monti, dove
essi cercherebbero indarno d'innoltrarsi d'un passo. Ma
temo che abbiasi a battere la selva mentr'io mi son lontano,
ed ho per ciò determinato di farle snidare di là per
condurle in sicuro".</p>

<blockquote class="footnote"><a id="footnote4"
name="footnote4"><b>Nota 4:</b></a><a href="#footnotetag4">
(ritorno) </a> Così chiamavansi alcune monete di vario valore su cui era
impresso un cavallo portante un guerriero, che venivano nella
zecca di Musso in que' tempi coniate.</blockquote>

<blockquote class="footnote"><a id="footnote5"
name="footnote5"><b>Nota 5:</b></a><a href="#footnotetag5">
(ritorno) </a> Venivano per ischerno disegnati in tal modo i soldati Ducali,
perchè portavano sull'armatura una sopravveste di quel
colore.--<i>Misaglia</i>.</blockquote>

<p>"Saggiamente tu pensi (rispose Gabriele fatto attentissimo
a quel parlare, ed a cui il suono del nome di Rina fe' salire
un lampo di rossore sul volto): è dover tuo di provvedere
alla loro salvezza, chè nel luogo ove ora si trovano può
essere ad ogni istante minacciata: le intraprese e le azioni
tue ti fecero sì noto, che è gran meraviglia che i nostri
nemici non abbiano per anco fatto prova d'assalirti sulla
tua rupe: e certo se accingendovisi prendessero tua moglie
o tua figlia, che la Vergine le protegga! sfogherebbero su
di esse lo sdegno che nutrono da tanto tempo contro di te.
E chi potrebbe colà difenderle? chi accorrere in loro soccorso,
per strapparle a quegli inferociti che ne farebbero
strazio per farti sentire più crudele e tremenda la loro vendetta?
In quella isolata dimora da cui sta con te assente
ogni amico tuo, invano spererebbero nella foga del periglio,
che da Nesso giungessero armi e braccia in aita? Bene pensasti
adunque di mutare soggiorno, ed agevole riuscir ti
deve di trovarti un asilo più tranquillo e difeso".</p>

<p>A queste parole, che il giovinetto pronunciò caldamente,
Falco, dopo breve silenzio, in cui mostrava star maturando
una decisiva risoluzione: "Ho stabilito, replicò, di venirmi
a collocare sotto le guardie d'un castello del signor Gian
Giacomo, scegliendo stanza con suo acconsentimento o qui
a Musso, o là vicino alla rocca di Corenno" e ne additò
della mano la torre al di là del lago.</p>

<p>"Non dubitare, o Falco, ripetè Gabriele animato da visibile
contento; mio fratello ti accorderà non solo d'abitare
in questa sua terra, od ove più t'aggrada, ma ti terrà,
se lo vuoi, in una delle sue case, e sarà sempre proteggitore
di tua famiglia: potrebbe egli pagarti con minor ricompensa
l'avermi salva la vita?"</p>

<p>Così parlando erano pervenuti là dove la strada s'internava
come dicemmo fra la muraglia meno alta del Porto,
da cui vedevansi sopravanzare le sommità di gran numero
d'alberi di nave, dai quali pendevano corde, puleggie e vele
attortigliate, e quella dell'ultimo bastione che massiccia e
inclinata formava scarpa al Castello, Maestro Tanaglia progredendo
verso l'arco detto la <i>Porta di Musso</i>, sotto cui
era l'ingresso alla fortezza, si pose alla destra di Gabriele
che, come n'era partito, voleva colà rientrare al suo fianco.</p>

<p>Ma noi, pria di procedere accompagnandoli più oltre,
crediamo indispensabile il dare ai nostri lettori un'idea,
quanto più potremo precisa, di quel Castello che occupa sì
luminoso posto nella storia del Lago, desumendola dalle vestigia
che tuttora ne rimangono e dalle descrizioni di antichi
scrittori che ne poterono raccogliere veritiere notizie.</p>

<p>L'Ericio Puteano, autore d'una Istoria Cisalpina, fece
cenno di quel Castello colle seguenti parole: <i>Era una rocca
sovra una scabra ertezza posta come a vedetta di tutto il
lago, di triplice lorica e di altrettanti castelli provveduta<a id="footnotetag6" name="footnotetag6"></a>
<a href="#footnote6"><sup class="sml">6</sup></a>.</i>
E veramente la falda di monte su cui si erigeva quel forte
venne da lui a buon diritto chiamata <i>una scabra ertezza</i> a
causa della natura del sasso di cui va composta, e di sua
alpestre configurazione. Sulla sponda occidentale del lago,
da Rezzonico a Musso, le montagne si dirompono scendendo
all'acque in valloncelli e pianerotoli coperti d'erbe e di
piante; ma poco a settentrione dell'ultimo Borgo si scorge
il monte nudo, erto, petroso protendersi lungo il lago per
un tratto considerevole. Dall'un lato si stanno con Musso altre
picciole terre disseminate pel pendío, dall'altro la montagna
s'interna con rapido rivolgimento quasi ad angolo retto ver
ponente formando un seno o piuttosto un golfo contornato
da verdeggiante pianura, che si stende da Dongo a Gravedona.
Questa schiena di monte, che s'appellava ne' passati
tempi la Montagna del Castello, ed ora che le mura di esso
stanno diroccate al suolo, vien detto il Sasso di Musso, è
formata d'una pietra bigia, ruvida, spugnosa, congiunta
così come fosse un solo gran masso, su cui allignano pochi
sterpi e bronchi radicati nelle screpolature, entro cui le pioggie
infiltrano un minuto terriccio. Due vallette tagliano di
prospetto la fronte di quel gran sasso, l'una ver Dongo,
che nomasi la Val-orba, in fondo alla quale stagnano acque
nereggianti; l'altra, la Val-del-merlo, più della prima angusta,
ma fruttosa in suo seno d'ulivi. Vicino a quest'ultima,
dalla parte di Musso, sovra alcuni rialzi che formano
un profilo distinto del monte, s'erigeva il Castello, ossia i
varii forti che il componevano: poichè dalla notabile altezza
dove trovavasi il maggior fabbricato ch'era la vera rocca,
scendevano baluardi, mura e torri non interrotte sino alla
strada, chiudendo altre rocche, ed alla strada congiungevansi
per mezzo dell'arco, ch'era la Porta di Musso, alle
mura del Porto, che s'avanzava co' suoi moli nel lago. Siccome
que' forti che formavano il Castello, erano stati in tante
riprese da diversi dominatori costruiti, e in epoche disparate
ampliati e precinti di bastioni e di vedette, mostravano
nelle varie foggie architettoniche di loro torri e finestre,
nel colore delle mura l'indole e la distanza delle età di chi
gli aveva innalzati, offrendo norma specialmente a distinguere
la nazione o il lignaggio de' passati signori negli stemmi e
nelle imprese che vi stavano scolpiti ad ornamento.</p>

<blockquote class="footnote"><a id="footnote6"
name="footnote6"><b>Nota 6:</b></a><a href="#footnotetag6">
(ritorno) </a> <i>Arx in verrucosa crepidine velut universi lacus specula
erat... triplice lorica totidemque castellis munita.</i></blockquote>


<p>La parte principale, ch'era la più ampia ed elevata, avevasi
recente data, perchè fatta pressochè tutta erigere dall'ultimo
suo possessore, il Medici. Ben quattrocento passi
s'innalzava dessa dal piano del lago, e formava lo stremo
superiore del castello, e tre terrapieni sostenuti da rivellini,
scendenti ad uguali distanze come altrettanti scaglioni, su
ognun dei quali eravi un forte con torri e bastite, dividevano
il rimanente dello spazio; e questi erano le tre loriche
o corazze dall'oltremontano Storico accennate. A fianco di
essi scendeva un doppio ordine di mura munito di altre torri
che li serrava tutti in un sol corpo, e vi si aggiungevano
in più luoghi palafitte e steccati. Nella sommità l'ultimo
muro della fortezza non avea già a ridosso l'erto pendío
della montagna: un profondo taglio di smisurata grandezza,
praticato nel vivo masso, ne ve lo disgiungeva a guisa di
vasto fossato; e chi dal giogo del monte avesse avuto in
animo di calare alla volta del Castello, dopo essere disceso
a grave stento per la precipitosa e nuda balza, giuntovi
dappresso trovava quell'insuperabile ostacolo del taglio, ove
chi fosse stato sì ardito e fortunato da scendervi illeso trovava
il fondo ghermito di triboli, punte e lame taglienti,
e vedeasi di fronte la rupe inaccessibile, e su quella la
muraglia del Castello, da cui scagliavasi per appositi pertugi
una grandine di palle e di saette a recare inevitabil
morte. Le torri, le mura, i baluardi andavano orlati di
merli, e forati da lunghi ordini di feritoie e di balestriere:
in molti siti vedevansi le muraglie guarnite di grosse pietre
tagliate a tetragoni, ov'era il posto delle artiglierie, poichè
fra i castelli italiani fu l'uno de' primi quel di Musso ad
aversi ne' suoi valli costrutte le ballatoie per le colubrine e
le bombarde. Sopra una torre d'ogni forte stava inalberata
una bandiera coll'armi del Castellano, e sull'alto della torre
più elevata di tutto il Castello sventolava il grande stendardo
Mediceo che portava per insegna tre palle d'oro in campo
rosso.</p>

<p>Tal era il prospetto generale che di quel Castello si offriva
a chi il guardava da lungi sul lago, dai monti o dalla
sottoposta via; ma quelli che venivano considerando da vicino
e partitamente le sue quattro rocche sui diversi spaldi
innalzate, discernevano agevolmente quanto l'aspetto di ciascuna
fosse dall'altro svariato. Il più antico di que' guerreschi
edificii era il secondo, procedendo dall'alto, le cui
mura più brune, e più dell'altre semplicemente erette, ne
attestavano a chiare note la vetustà. Ma chi ne avea poste
le fondamenta? Erano dessi stati i Galli, i Romani, o gli
aborigeni Lariensi? Ciò si asconde nella notte dei tempi,
e vano per noi sarebbe il tentare di rintracciarne notizia.
All'epoca di cui parliamo erano già scorsi più di otto secoli
da che i Goti ne avevano fatta una Rocca che veniva nomata
di San Childerico, perchè contigua ad essa si erigeva
una chiesa sacrata a quel santo Re del settentrione, e quivi
si chiuse nel settecento, protetto dai valorosi Pievesi, il longobardo
Ansprando col figlio del re Liutberto, per sottrarsi
alle persecuzioni del possente Ariberto II, contro cui non
gli valsero gli scogli ed i baluardi di che andava doppiamente
munita l'Isola Comacina. Que' nordici dominatori
avevano data all'antica Rocca di Musso una gotica forma:
non s'intende però disegnar con tal nome quell'architettonica
foggia cui peculiare distintivo sono i frastagli, le gugliette,
le statue, i rabeschi, che comunemente col titolo
di Gotica suol indicarsi, e che fu propria d'un'età a noi
meno di quella discosta, ma bensì una maniera semplice e
liscia all'intutto, avente solo qualche grossolano intaglio
nelle modanature. La Rocca infatti di San Childerico presentava
un rettangolo non elevato di troppo nè largo, costrutto
interamente di pietre, con fronte piana fiancheggiata
da due quadrate torri cinte di merli a fil di muro, avea
quadre le finestre e la porta, sovra cui s'apriva nel muro
una loggia distinta da colonnette in tre vani, ad ognuno
de' quali corrispondeva una picciola porta. S'ignora come
il patrocinio della Chiesa di quella Rocca passasse da San
Childelrico a Santa Eufemia, cui venne dedicata assai prima
che il Medici la possedesse; e mantenne poscia per sempre,
poichè fra le tante mura che rendevano inespugnabile quel
luogo, unico quel tempietto rimase fino a' dì nostri incolume
e solitario sulla balza del monte.</p>

<p>È nota la possanza de' Visconti: dal Taro alle Alpi, dal
mar Ligure all'Adriatico tutto fu un giorno soggetto alla
loro ducale corona. Non paghi delle numerose castella che
aveano elevate pel piano lombardo, vollero premunire i poggi,
le valli e le coste dei laghi di poderose fortezze per avervi
più certo dominio e difesa. Corenno e Rezzonico videro allora
costrutte le loro torri, e nel 1363 sorse un'altra Rocca,
fatta in brevi anni condurre a compimento da Galeazzo Visconte,
sulla montagna del Castello di Musso, sotto a quella
di San Childerico. A diversità de' primi posseditori di questa,
che nell'erigerla non aveano avuto di mira che di formarsi
in essa un riparo, il Visconte nell'edificare la nuova rocca
ebbe in animo di costruire una fortezza che valesse a tenere
in freno i confinanti e i vassalli, e l'innalzò quindi in una
posizione mediana tra l'antica ed il lago, spianando il pendio
ed allargando lo spaldo con approcci di murate e terrapieni.
Quadrangolare era la Rocca Visconti, che avea la
maggior parte de' suoi muri contesti di mattoni: una sol
torre le sorgeva nel mezzo dal lato del monte, nel quale
s'apriva la porta con arco di sesto acuto, della qual forma
erano pure le finestre che andavano difese da grosse ferriate;
a metà della torre stava infissa una gran lastra di
marmo su cui scorgevansi a rilievo le spire d'un serpe incoronato
col fanciullo tra' denti, e vedevansi qua e là per
le mura scolpiti scudi con insegne d'aquile e di croci, ritratti
di duchi e duchesse, immagini di santi, tra cui non
mancavano quelle di Sant'Ambrogio e di san Giorgio colla
sferza e la lancia.</p>

<p>Situate com'erano quelle due propinque rocche al limitare
delle tre libere pievi di Dongo, Gravedona e Sorico,
andarono soggette a numerose e singolari vicende nel passar
che facevano in potere dell'uno e dell'altro dei signorotti
che battagliando s'impossessavano delle vicine terre. Venute
in potere de' Francesi, furono sul finire del 1500 date in
feudo col borgo di Musso al maresciallo Gian Giacomo
Triulzo, detto il Magno, guerriero e duce il più illustre
dell'epoca, di cui durerebbe intatta e limpida la fama, se
apporre non gli si dovesse a grave colpa l'aver capitanate
armi straniere a danno della propria patria, riducendola a
doloroso partito; e di tale obbrobriosa azione ebbe condegna
pena gli ultimi anni di sua vita, nei tanti contrassegni di
noncuranza e di sprezzo che ricevette alla Corte del gallico
re Francesco primo.</p>

<p>A' tempi del maresciallo Triulzo il formidabile ritrovato
delle artiglierie diffusosi tra le principali nazioni, abbenchè
imperfetto e in molte sue parti difettoso, aveva cangiato
d'assai il modo dei combattimenti, e prodotte considerevoli
innovazioni nell'arte del fortificare, arte che fu necessitata
a totalmente differire da quella adoperata allorquando non
s'adoperavano ad atterrare le mura che arieti e catapulte, e nelle
pugne non venivano lanciati che sassi e dardi. Divenuto adunque
il Triulzo feudatario di Musso e delle sue Rocche, pensò
ridurle a tale che valessero a sostenere gli assalti di quelle
recenti armi fulminatrici; alzò a tal fine al di sotto di esse,
poco discosto dal lago, un baluardo di grosse mura coi valli
atti a sostenere lungo tutta la fronte le artiglierie, e questo
serviva di scarpa, diremo così, al Castello; ai lati di quel
baluardo tracciò due linee di mura che salendo paralelle pel
monte venivano includendo la Rocca Visconti e quella di
Sant'Eufemia ad un forte di cui egli piantò le basi, e che
esser dovea assai più di quelle spazioso. Ma fosse predilezione
ed interesse pel suo Marchesato di Vigevano e per la
Signoria di Musocco, fossero le gravi cure delle faccende
politiche e guerresche, il Triulzo non badò a dar compimento
alle ideate ed intraprese opere intorno al Castello di
Musso, non tenendo di quel Borgo a cuore altro che la
zecca, i di cui scudi d'oro e d'argento, detti del Sole, ebbero
corso e furono ricercati per tutta Europa.</p>

<p>Erano le edificazioni in tal punto quando giunse sul Lago,
nel suo primo vigore giovanile, Gian Giacomo Medici, volgendo
l'anno 1516. Salvatosi colla fuga da Milano, ove avea
troppo prestamente trattato con successo le armi, si collegò
cogli altri suoi concittadini che esuli al par di lui traevano
la vita a ventura: fatto loro capo, per l'ardimento, l'intrepidezza,
la sagacità sua somma, condusse le più arrischiate
imprese combattendo contro i Francesi, i Grigioni ed i Valtellinesi:
e contribuì non poco al ritorno degli Sforza in Milano
ed alla gran vittoria di Pavia riportata dalle armi imperiali.
La prima volta ch'ebbe veduto il Castello di Musso,
colpito dall'imponente sua posizione e dalle sue numerose
fortificazioni, gli nacque pensiero d'impadronirsene, e di
fermar quivi la sede del suo comando. Guerreggiava in quel
tempo a sostegno delle parti de' Ducali e degli Spagnuoli
contro i soldati di Francia, una squadra dei quali occupava
il Castello di Musso: ei gli assalì, li vinse, gli scacciò;
prese possesso delle Rocche e vi si stabilì colle sue bande
armate. In premio di tal fatto il duca Sforza e il De Leyva,
generale di Carlo V, il proclamarono Castellano di Musso.
Proseguendo la guerra contro i Grigioni, le sorti si volsero,
ed ei fu vinto ed assediato da loro nel proprio Castello.
Stretto d'assedio e condotto agli estremi attese in vano soccorso
dai Ducali, a favore dei quali egli aveva tanto operato.
Pieno di sdegno per questo mancato aiuto, ch'ei considerò
tradimento (a cui memoria ed odio fece nel Castello
stampare monete di cuoio coll'impronta d'una <i>F</i> spezzata
colla leggenda <i>fracta fides</i>), liberatosi dall'assedio degli
Svizzeri, dichiarossi indipendente e nemico del Duca, facendosi
dominatore assoluto della parte superiore del lago,
stendendo il suo comando a Lecco ed a molte altre Terre
in Valtellina, in Valassina ed in Brianza. Resosi così potente
signore, fece condurre a termine le opere del Castello
cominciate dal Triulzo: ordinò s'aprisse il gran taglio
nel monte sopra ad esso: ingrandì e rafforzò le mura,
ristaurò le Rocche e il baluardo: costrusse il molo del porto
che cinse di forti muraglie, eresse la gran porta sotto cui
passava la strada, e diede in somma a tutte quelle fortificazioni
la grandiosa forma che presentavano nel momento a
cui si riferisce il nostro racconto.</p>

<p>Pochi istanti prima che Gabriele con Falco e il Cancelliere
s'avviassero al Castello, una barca venuta rapidamente
dall'altra sponda del lago, e colà approdata, mise a terra
un valletto di Luca Porrino capitano della Rocca di Corenno,
il quale richiese d'essere immediatamente guidato dal Castellano.
Tale frettoloso messaggio fece supporre ai soldati ed
ai rematori, che stavano oziando sparsi qua e là presso le
mura del porto, che fosse accaduto qualche importante avvenimento.
Spinti per ciò dalla curiosità, si raccolsero intorno
ai due uomini che avevano condotto nella barca il valletto,
e seppero ben tosto che desso era venuto a recare a Gian
Giacomo la novella che Gabriele e Maestro Lucio erano
caduti nelle mani dei Ducali, siccome notizia giunta a Corenno
da brevissimo tempo. Ad un tratto quella nuova si
diffuse per tutto: i soldati già attendevano desiderosi il comando
di partire, i rematori accorrevano al porto, e si disponevano
nelle navi, animati gli uni e gli altri dalla brama
di recarsi a liberare quel loro giovine capitano, quando egli
stesso coi due suaccennati compagni arrivò appunto alla gran
porta presso l'ingresso del Castello. I soldati e gli altri tutti
che quivi trovavansi, maravigliati non poco nel vederlo
comparire, fattiglisi incontro, si schierarono sul suo passaggio
salutandolo rispettosamente, e rallegrandosi poscia tra
loro tumultuosamente che falsa fosse la voce di sua prigionia,
schernendo e ingiuriando i barcaiuoli di Corenno che
l'avevano propagata.</p>

<p>Intanto Gabriele, Falco e il Cancelliere, passando sotto
oscura vôlta e salendo un'angusta scala, erano entrati nella
stanza delle guardie ove vedevasi una lunga fila d'archibugi
a ruota appoggiati alle pareti, colle miccie accese, e vi
stavano sempre uomini d'armi seduti intorno a rozze tavole
a giuocare od a novellare bevendo. Di là per un'altra scala
praticata nella spessezza del muro riuscirono ad una picciola
spianata superiore a quella prima fortificazione ch'era
il baluardo fatto erigere dal Triulzo, e che chiamavasi allora
<i>la Casa del Maresciallo</i>. Così di scala in scala, le quali
scorgevansi o cavate nel masso, o su quello costruite, ascesero
alla Rocca de' Visconti, che appellavano la <i>Torre del
Biscione</i>, e da questa alla Rocca di Sant'Eufemia.</p>

<p>Quando stavano per porre il piede sull'ultima gradinata,
che si era quella che adduceva al più alto edifizio detto <i>il
Forte del Medici</i> o del <i>Castellano</i>, videro uscirne tre personaggi
che alle vesti mostravansi capitani, i quali seguiti da
altri molti, si diedero a calare correndo al basso. Gabriele
e Maestro Lucio conobbero ben tosto che l'un d'essi era
il Borserio comandante l'antiguardo della flotta, e gli altri il
Negro e Pirro Rumo capitani di navi; presumendo che
scendessero per qualche premurosa fazione navale, li attesero
allo spaldo onde non recar loro inciampo mettendosi
per le scale che ristrette erano. Disceso che si fu alquanti
gradi il Borserio, s'avvide d'essi loro, e raffiguratili, fermossi
d'un tratto, alzò le braccia cogli indici stesi verso
di essi, ed "Ecco, gridò, ecco Gabriele e il signor Cancelliere,
essi medesimi in persona tornati sani e salvi al Castello.
Come adunque ci si vien dicendo che gli Spagnuoli gli agguatarono
e li presero? non hanno dessi in compagnia
Falco di Nesso? egli è ben lui quel del berretto di rete e
del moschetto. Salite, salite (e così gridando con maggior
forza li salutò delle mani), venivamo a ricercar di voi, giacchè
volevano farci credere che foste dati nel laccio della
gente di là giù, e ve ne andaste seco loro stretti alla catena?"</p>

<p>"È pur vero, rispose Gabriele montandogli all'incontro,
v'avevamo incappato, ma vi fu chi tagliò il nodo e ci rese
libero il corso a ritornarcene a Musso".</p>

<p>"Mai sì, che s'aspettavamo che veniste voi a scioglierci
dalla ragna, disse Maestro Lucio, stavamo freschi! ci traevano
a loro posta gli occhi, il sangue, la pelle e giungevate
in tempo come il soccorso di Pisa!"</p>

<p>Sfilarono di comitiva su per le scale, chiamandosi e rispondendosi
l'un l'altro del modo in cui era ita la cosa,
e pria che pervenissero al Forte, scorsero nuovamente uscir
frettolosi da quello due altri capitani col valletto di Luca
Porrino, ed erano il Mandello e il Pellicione; questo, veduti
i primi che retrocedevano, arrestatosi: "Che il malanno
vi colga! esclamò con ira. Perchè non siete ancora nelle
vostre barche? Qual diavolo vi porta indietro?" "È qui il
signor Gabriele; è qui il Cancelliere", ripeterono più voci.
"Oh che siano i ben venuti! ma per la spada di san Michele!
(era il suo intercalare) come va questa faccenda? o
tu hai mentito per la gola, disse rivolto al valletto, o Luca
Porrino era più briaco del consueto quando ti ha spedito.
Dimmi tosto il vero, o per..." "Che vale lo spaventare
questo ragazzo, l'interruppe placidamente il Mandello: essi
son giunti, nè serve cercar più oltre; ritorniamo tosto a
renderne avvertito il signor Castellano".</p>

<p>La porta del Forte rimanevasi sempre aperta, non necessitando
quivi gran cautela di difesa, poichè non pervenivano
colà che gli abitanti del Castello, o le persone che erano
già state alle altre porte riconosciute: ciò non pertanto andava
dessa munita di pesante saracinesca, tenuta sospesa da
grosse catene di cui vedevasi il battitoio nell'imposta: stavano
su quella a continua guardia quattro uomini d'armi
coperti di tutta armatura colla lancia e lo scudo; al passare
dei rientranti Capitani in compagnia di Gabriele quelli posarono
le lancie al suolo, portando lo scudo al petto, e
questi resero il militare saluto.</p>

<p>Attraversato un porticato, entrarono nella parte dell'edificio
abitata da Gian Giacomo. Le stanze non ne erano nè
eleganti, nè adorne di ricche mobiglie: le principali avevano
appesi alle pareti alcuni ampii e vecchi quadri, su cui
stavan dipinte battaglie, o ritratti di prelati e di guerrieri
ch'erano gli antenati de' Visconti o del Triulzo, poichè il
Medici non s'era curato di possederne de' proprii: le tavole
e le scranne erano di legno foggiate all'antica e coperte di
cuoio.</p>

<p>Per quelle camere vedevasi una folla di persone d'ogni
grado, sì civili che addette alla milizia, notai, magistrati,
uomini di chiesa, i quali tutti stavano in aspettazione d'essere
introdotti dal Castellano onde esporgli le proprie bisogna
e chiamarne provvedimento. Sull'entrata della sala ove
Gian Giacomo dava udienza a' suoi vassalli, vedevansi due
sergenti d'armi, armati di corazza e di picca, che rattenevano
l'affluente moltitudine. Allorquando giunse colà il valletto
venuto messaggiero da Corenno, era stato agli aspettanti
dato avviso che alcun più non s'avanzasse sinchè non ne
ricevessero nuovo ordine. Molti a tal cenno partirono, e gli
altri, fatti dall'impazienza e dalla curiosità fra loro amici,
si riunirono in piccioli crocchii ragionando e fantasticando
in cento guise.</p>

<p>"State a vedere (diceva un mercante di drappi Bergamasco
venuto a chiedere la diminuzione delle gabelle imposte
sulla propria merce, trattosi nel vano d'una finestra
accanto ad un curiale, ad un frate e ad uno schioppettiero
Mussiano), state a vedere che i fabbricanti di Chiavenna
mandano ad offrire una gran somma al signor Medici
onde faccia chiudere il passo ai panni delle nostre gualchiere:
cercano ogni mezzo per ruinarci, se non basta la
guerra a trarci in miseria; le pescano tutte per farci del
male: ormai un povero mercante non sa più come tenersi
in piedi".</p>

<p>"No, no, no, rispondeva gravemente il Frate, quel
corriere mostrava in volto troppo turbamento, per essere
un messo di buon augurio; io lo direi portatore dell'annunzio
di qualche sconfitta data dai Ducali agli uomini di
Monguzzo o di Lecco".</p>

<p>"Se ciò fosse, pronunciava il Curiale alzando la destra
in aria di disputa, son di parere che sarebbesi ricevuto
previamente l'avviso della battaglia, o per lo meno da
quelli che vennero questa mane da que' paesi se ne avrebbero
avute notizie; ma ciò non avvenne, dunque (e fece
un inchino) <i>nego suppositum, illustrissimi domini</i>". Lo
Schioppettiero sorrideva lisciandosi le basette, e incrocicchiando
le braccia zufolava leggiermente.</p>

<p>Mentre tenevansi tali e consimili discorsi, si pervenne a
sapere di che realmente trattavasi, arguendolo da alcune
tronche parole pronunciate dai capitani nell'attraversare che
fecero frettolosi quelle stanze per partire. Nacque subito allora
un bisbigliarsi all'orecchio, un ragionare sommesso: si dedussero
variatissime conseguenze secondo la diversità degli
interessi: chi condolevasi apertamente, chi rallegravasi in
secreto con motti e accennamenti, a norma degli affetti e del
partito che predileggeva. Ma il contento e il dolore cagionati
dalla creduta sventura di Gabriele ebbero cortissima durata;
poichè un momento dopo che se ne fu disseminata la
voce, ivi giunse egli stesso seguíto dai duci, da Falco
e dal Cancelliere. Ognuno li mirò stupito; e quando spalancatosi
la porta della gran sala vi fu cogli altri entrato,
tutti se ne partirono, e scendendo dalle scale schiamazzavano
ridendo o gridando per ispiegare il fatto.</p>

<p>Ultimo e solo Arrighetto, il messo di Luca Porrino, calava
dal Forte indispettito e mortificato come uomo colto in
menzogna; sebbene nel recar l'ambasciata non avesse che
eseguito un comando, pure provava grande scorno nel vedere
smentito l'evento appena l'era venuto narrando. Agitando
colla destra un suo acuminato cappelluccio in cui stavano
infisse due penne di vario colore, tenendo la sinistra nella
cinghia del giallo giustacuore che vestiva, balzava giù di
gradino in gradino maledicendo il messaggio, i Ducali e
quei di Musso, tanto che giunto <i>alla Casa del Maresciallo</i>
soffermossi un istante sulla soglia della stanza delle guardie
preso dal timore d'essere posto in dileggio dai soldati. E
fu così, perchè, sebbene entrassevi quattamente, appena
l'ebbero veduto: "Guarda, Coppo, gridò l'un dessi con
cipiglio beffardo, hai tu mai veduto una gazza col groppione
tinto nel zafferano? Mirala! essa ha passato il lago per cantare
il mal augurio nel Castello, ma le fallì la voce, e vorrebbe
andarsene terra terra per non aversi spennacchiata la coda".
"Alto là, bel ragazzo (disse Coppo il Bombardiere, uomo lungo
e magro, che indossava una sdruscita casacca color di piombo,
e stavasi appoggiato alla porta d'uscita, di cui impedì
il passaggio ad Arighetto portando le braccia ai due grossi
massi che ne formavano gli stipiti), fermati un poco in
questa stanza: siamo buoni compagnoni, e tu non devi aver
paura di noi: spiegaci un po' la cagione perchè mai voi
altri del di là del lago le bevete tanto grosse, e come poi
vi prenda fantasia di venire a venderle a noi, benchè le
diate più a buon mercato che un pezzo di miccia bagnata:
m'immagino che qualche giorno ci verrete a raccontare che
il colle d'Olciasca va la notte in giro per il lago come un
barcone carico di legna!"</p>

<p>I soldati che avevano formato un circolo intorno ad Arighetto,
diedero a tali parole in scoppii di risa, e questo silenzioso,
cogli occhi bassi come un pulcino caduto in mezzo
ad una truppa di galli, stette colà prendendosi, senza far
motto, tutte le beffe di che il venivano tempestando, sin che
ritrattosi Coppo dall'uscio, se ne andò rapidamente, quasi
non vedendo la scala, e riuscito al porto, entrò in sua
barca, e partissi con maggior fretta assai che non fosse
venuto.</p>
<br>
<h3>CAPITOLO QUARTO.</h3>

<pre>
                                .......... Vedi uno cremesino
                                   Ha il manto e la berretta, uno la bruna
                                   Toga si affibbia all'omero, un stiletto
                                   Brandisce questo, e quegli un'asta, e sovra
                                   L'inculto capo ha la mural ghirlanda:
                                   Chi fia colui ch'è sì sparuto e macro?
                                   Perchè quest'altro la cotenna arriccia
                                   E i mustacchi arronciglia? Infra lor tutti
                                   Gagliardo in armi ed in feroce aspetto
                                   Giganteggia Ugolin.
                                        <i>Maltraversi e Scacchesi</i>, Rom. Poet.
                                          di TEDALDI FORES.
</pre>
<br>
<p>Nella sala del Castello, appellata delle udienze, stava, come
dicemmo, il Castellano circondato da' suoi. Egli era seduto
sovra un seggio cui faceva baldacchino un ampio gonfalone
di colore purpureo, polveroso e traforato in più parti da
palle nemiche; al di sopra di questo vedeasi sospesa una
campana di bronzo con cerchii d'argento, che chiamavasi la
<i>Martinella</i>, l'uno e l'altro de' quali arnesi venivano attaccati
ne' giorni di festa o di guerra all'albero maggiore del
brigantino che faceva in certo modo sul lago la funzione
dell'antico Carroccio sì famoso ai tempi delle repubbliche
lombarde.</p>

<p>Gian Giacomo Medici, presso al suo trentesimosesto
anno, era vigorosissimo della persona, poderoso di braccio
quanto altri mai, non di troppo alta levatura, nè corpulento
oltre il convenevole: nerboruto e ben proporzionato
delle membra, lasciava scorgere in esse tutta l'attitudine
che possedeva ai moti rapidi e vibrati. Il suo aspetto era
ben degno d'un capo d'uomini armigeri: atto ad atteggiarsi
ad imperiosa severità e fierezza, sapeva spirare
ben anco intrepidezza ed indomabile coraggio, cui aggiungeva
a suo grado un far grave od affabile, non dilicato,
a dir vero, ma più che mai opportuno ad infondere
rispetto insieme ed amichevole confidenza a quelli che
seco lui contrattavano. Aveva neri capelli, corti e ricciuti
come la barba e le basette, fronte alta spaziosa, naso rilevato
aquilino, arcuate e folte le sopracciglia: lo sguardo
appariva a primo tratto imponente, ma chi l'esaminava
accuratamente scopriva in esso quella sagace penetrazione
di cui Medici era in sì alto grado dotato, e di cui sapeva
trarre mirabile partito in ogni politica e guerresca circostanza.
L'abito suo era semplice, e non affatto cittadinesco
in quell'incontro nè del tutto militare. Gli copriva il petto
un corsaletto d'acciaio terso, lucente, ma senza smalti o rabeschi,
aveva ampie maniche e braconi allacciati al di sopra
del ginocchio, di velluto bruno con striscie più nere; portava
al fianco una lunga spada con impugnatura larga e
rintrecciata onde servire alla mano di scudo, e teneva infissa
obbliquamente nella cintura una pistola abbellita con
intagli d'avorio, arma pregevolissima e rara a que' tempi,
sebbene il congegno per iscaricarla essendo a ruota la rendeva
incomodo e complicato ordigno.</p>

<p>Siccome Gian Giacomo non chiudeva un animo soggetto
ad essere agevolmente sorpreso o sbigottito, non aveva prestata
che poca fede all'annunzio dell'imprigionamento del
fratello Gabriele e del Cancelliere, nè se n'era posto gran
fatto in agitazione; ed abbenchè per qualunque possibile
evento avesse tosto ordinato a' suoi Capitani andassero in
traccia di loro per ricondurneli ad ogni costo, era convinto
che quella notizia fosse derivata da uno de' consueti abbagli
di Luca Porrino. Per ciò allorquando rientrarono in quella
sala il Mandello e il Pellicione facendo lieto viso, egli comprese
all'istante essere la triste novella già smentita, onde al
giungere che quivi fece Gabriele con sua comitiva, alzandoglisi
d'incontro, girò intorno sorridente il volto, quasi dir
volesse ben mel sapeva ch'ei non era preso.</p>

<p>Gabriele corso a lui affettuosamente l'abbracciò, e per
suo invito sedutoglisi d'accanto gli disse all'orecchio alcune
rapide parole accennando coll'occhio Maestro Lucio,
che dopo essersi piegato in un profondo inchino era rimaso
immobile di fronte al Castellano, e Falco che s'arrestò poco
da esso discosto, e che sarebbe stato certamente di là ripulso
se, oltre il seguire Gabriele dappresso, col proprio
contegno fiero e sicuro non avesse persuasi gli astanti ch'egli
sentivasi in diritto di colà rimanersi.</p>

<p>"Cancelliere (disse Gian Giacomo a Maestro Tanaglia,
dopo aver misurato Falco d'uno sguardo indagatore), voi
farete cosa graditissima a noi tutti esponendoci con esatta
narrativa il successo della vostra spedizione col mio Gabrio,
ch'essere dee stata per vero fortunosa se diede luogo a
strane dicerie".</p>

<p>Messer Lucio si dispose immediatamente a soddisfare quella
inchiesta, e fece il più minuto racconto di tutta l'accaduta
ventura, esagerando ben anco il periglio in cui s'erano
trovati, e magnificando con molte esclamazioni tanto il proprio
coraggio quanto l'arditezza adoperata da Falco per la
loro liberazione: mano mano che progrediva narrando, gli
occhi del Castellano, de' suoi Capitani e degli altri personaggi
ch'ivi si ritrovavano, fermavansi con maggior curiosità
ed attenzione sul Montanaro di Nesso, le cui forme,
l'abito e l'arme ben ne caratterizzavano la forza e l'audace
costume.</p>

<p>"Il tuo navicello equivalse altre volte ad una mezza
flottiglia", disse a lui rivolto Domenico Matto, capitano di
nave, figlio del valoroso ammiraglio delle Tre Pievi, "e mio
padre ti tenne sempre in conto di espertissimo comandante
da che fosti seco alla battaglia di Limonta". "Questo è
quello stesso, o signor Castellano, soggiunse Lodovico
Bologna, che fece salvi gran numero de' nostri, quando ceduta
che ebbi Chiavenna allo Zeller, nel ritirarmi colla mia
banda fui sorpreso dai Valtellinesi a Proveggia, ove saremmo
stati tutti spinti ad affogarci nel lago o nell'Adda, se la barca
di Falco e alcune altre poche delle nostre non fossero giunte
in tempo facendo forza di remi onde raccoglierci".</p>

<p>"Oh per la spada di san Michele! aggiunse il capitano
Pellicione, non è questo quel Falco sì noto della rupe di
Nesso? Non ti sovviene, Alvarez, di quel giorno in cui trovandoci
sulla spiaggia di Sorico sotto l'olmo dell'osteria
a vuotarne una misura, egli ci venne e bevette con noi,
e quando fummo per partirne, sbucciati non so quanti
ribaldi volevano ammazzarci, e noi combattemmo contro di
loro sì fattamente, che nacque un parapiglia per tutto il
paese? allora non fu pel modo con cui questi seppe menare
le mani, che noi rimasimo padroni del campo?"</p>

<p>"Non vuoi che men ricorda? m'ho ben presente come
se il vedessi ancora, ch'ei maneggiava quel suo moschetto
e il pugnale come il più bravo guerillas della Morena"; rispose
con una voce fatta roca e strillante dal lungo uso di
bevere e gridare Alvarez Carazon disertore Catalano, il più
intrepido e spensierato uom d'armi che mai vi fosse, gran
fidato del Pellicione, che aveva corso del mondo assai e navigato
per fino alle nuove Indie allora recentemente scoperte,
del qual viaggio, che s'aveva a que' tempi del maraviglioso,
esso non menava altro vanto fuorchè d'aver
quivi fatto macello di centinaia d'abitatori e rubate in gran
copia verghe e polvere d'oro e d'argento.</p>

<p>Falco, sorpreso al vedersi fatto scopo delle parole e dell'interessamento
di que' Capitani, e più di quello di Gian Giacomo
stesso che sempre fisamente il mirava, a lui rivolto con
aspetto sicuro e franco disse: "Voi trovate un pregio in me
l'avere combattuto con valore in varii scontri contro gente
che essendo a me nemica è nemica pure del signor Castellano;
ciò a me non pare sia sì gran merito da valermi
le vostre lodi, perchè sappiate che mi stimerei uomo infingardo
e da nulla, se quelli contro i quali determinai di
pugnare non mi avessero a incontrare sempre munito di tutta
la mia forza e di tutto il mio coraggio".</p>

<p>Gian Giacomo avea più volte udito far menzione delle
imprese di questo suo spontaneo abbenchè picciolo alleato,
ma non essendogli mai accaduto di venire seco lui a colloquio
o vederselo vicino, non avea potuto contrarre con
esso una perfetta conoscenza, al che non era per essere di
benchè minimo ostacolo la diversità del loro grado e potere;
parve quindi ad esso ottima sorte, che l'obbligo in cui trovavasi
di dargli un premio condegno al salvamento d'un
fratello, gli offrisse occasione di renderselo dipendente ammettendolo
nel numero de' suoi, e di porgergli ad un
tempo mezzi più adatti ad adoperarsi con maggior efficacia
in suo vantaggio.</p>

<p>"È singolare, diss'egli a Falco sorridendogli amichevolmente,
che i Ducali non abbiano mai pensato a distruggere
un nemico così loro formidabile come tu il sei: ed
è ben d'uopo dire o che non ardiscono cimentarsi teco, o
che somma sia la tua destrezza nel sottrarti ai loro perseguimenti.
Ma tu non ignori di certo che non v'ha belva sì
guardinga, che aggirandosi tra boschi seminati di trabocchetti
al fine non v'incappi, e così può avvenire di te: giacchè se
giungono una volta a serrarti in mezzo alle loro navi, non
devi aver speranza d'evitare d'essere morto e disfatto col tuo
navicello dalle bombarde Milanesi che sono pur poderose.
Però a scanso di tale sventura, che sarebbe a me gravissima, tu
salirai una delle mie navi e combatterai unito alla mia flotta:
ti creo Comandante di due <i>Borbote</i><a id="footnotetag7" name="footnotetag7"></a>
<a href="#footnote7"><sup class="sml">7</sup></a> e della nave uscita testè
dall'arsenale di Musso, cui impongo sin d'ora il nome di <i>Salvatrice</i>.
Gabriele sceglierà cinquanta uomini della sua schiera
i più destri e capaci, e li porrà sotto il tuo comando, a
questi tu aggiungerai quelli fra tuoi che più ti piaceranno: il
Cancelliere ti annoterà per stipendio duecento scudi del
brigantino<a id="footnotetag8" name="footnotetag8"></a>
<a href="#footnote8"><sup class="sml">8</sup></a> di cui ti faccio assegno, e d'ogni preda che ti
verrà fatto di prendere terrai tu una parte, darai un'altra
a me, e la terza a' tuoi soldati".</p>

<blockquote class="footnote"><a id="footnote7"
name="footnote7"><b>Nota 7:</b></a><a href="#footnotetag7">
(ritorno) </a> Nome d'una specie di barche adoperate sul lago, adatte a
contenere milizie, artiglierie, ed ogni sorta d'ordigni da guerra.</blockquote>

<blockquote class="footnote"><a id="footnote8"
name="footnote8"><b>Nota 8:</b></a><a href="#footnotetag8">
(ritorno) </a> Moneta su cui eravi improntato il Brigantino agitato dalle
onde, col motto: <i>Domine, salva vigilantes</i>, che si leggeva sulla
prora della nave stessa.</blockquote>

<p>Un mormorio, un susurrare universale sorse a tali parole,
ed era approvazione in alcuni, meraviglia nei più, e malcontento
in altri pochi. Approvarono coloro che o molto ligii
al Castellano assentivano di buon grado ad ogni suo volere,
o propensi per Falco il vedevano volonterosi di tal onore
fregiato ed ascritto al loro novero: maravigliava il maggior
numero, e non senza giusta cagione, essendo quella la
prima fiata che Gian Giacomo accordava una sì importante
distinzione in un modo tanto spedito d'assoluta autorità
senza consultarne alcuno, e ciò che più sorprendeva, ad un
uomo a lui presso che sconosciuto: quei Capitani poi o Condottieri
di minor conto che aspiravano al comando della nave
conceduta a Falco, sentitisi ferire dalla preferenza data a
quel rozzo montanaro, esprimevano con motti sdegnosi il loro
disgusto, nel che s'avevano pure in accordo alcuni i quali,
sebbene stessero colà come ribelli e banditi dalle Corti, serbavano
tutto l'orgoglio e la baldanza d'una superba nobiltà
di cui avevano fatto pompa in altri tempi. All'intendere quel
misto favellío Gian Giacomo rizzossi tosto in piedi, e copertosi
iratamente il capo col suo berretto di velluto rosso
largo schiacciato, sormontato da lunghe piume, vibrò d'intorno
uno sguardo imperioso, e chiamati a se il Pellicione,
il Borserio ed Achille Sarbelloni, uscì a lenti passi da quella
sala entrando nel proprio appartamento.</p>

<p>Già incominciava il Medici a conoscersi sovrano, nè è
improbabile che nell'elezione di Falco in suo comandante,
da lui fatta in quella subitanea forma, oltre le cause suaccennate
di suo speciale interesse, avesse di mira d'esercitare
un atto di potere con cui far palese che gli altri non erano
che suoi soggetti, e che egli a guisa dei Duchi e dei Sovrani
Signori poteva innalzare o deprimere chi più gli piaceva,
senza seguire altra volontà che la propria. Però non
v'ha posto in dubbio che pria d'arrischiarsi a tal atto e dar
prova tanto aperta e decisa del sentimento di sua possanza,
egli avesse accuratamente fatto calcolo d'ogni possibile conseguenza,
e quindi conchiuso non potergliene derivare danno
di sorta, ma bensì utilità certa, poichè uomo di guerra e d'armi
come egli era, possedeva anche perfettamente quell'arte che
suolsi volgarmente chiamare Politica, e consiste nella conoscenza
sicura degli uomini e delle circostanze e nell'attitudine
di preparare e condurre, diremo così, le une e gli
altri a seconda de' proprii desiderii; arte senza di cui ben
si può giungere a celebrità somma, ma a sommi poteri e
ricchezze non mai.</p>

<p>Gabriele, soddisfatto e gioioso di quanto avea ordinato il fratello
in favore di Falco, si tolse con questi dalla sala d'udienza,
e volgendo in cuore lietissime idee e soavi speranze, si fece a
rammemorargli le proposte del discorso tenuto il mattino tra
loro, risguardanti il traslocamento di sua famiglia dalla rupe
di Nesso alla terra di Musso, e gli disse che s'avviava a
parlarne a Gian Giacomo, il quale avrebbe a ciò pure di
buonissimo animo e indilatamente provveduto.</p>

<p>"No, signor Gabriele, rispose Falco (la cui mente, ancorchè
confusa e quasi commossa da quel generoso procedere
cui non aveva saputo rifiutarsi, intravedeva però ch'era per
costargli il sagrificio di sua indipendenza, ch'ei teneva in
sì gran conto, e di cui da tanto tempo godeva), no: or più
non conviene far di ciò parola al signor Castellano: mi volle
desso elevare molto al di là di quello cui io m'attendessi,
e sarebbe ora inopportuna ed ingiusta esigenza il pretendere
che s'occupasse più a lungo di me; grazie allo stipendio
che m'ha prefisso potrò trovare alla mia donna ed alla figlia
una conveniente dimora, o rendere sicura e difesa quella di
Nesso. Pria di richiedere nuovi favori a Gian Giacomo debbo
contraccambiare quelli ch'ei m'ha già fatti: sarà allorquando
venuto a fronte al nemico colle navi e la squadra che voi
trasceglierete per me, facendo prova di mie forze unitamente
agli altri vostri Capitani d'armi, avrò contribuito a sconfiggerlo,
che verrò a richiedergli altri beneficii. Ora accertatelo
del mio animo riconoscente, nè vi date altro pensiero di
me se non che di ordinare le cose di modo ch'io m'abbia
a trovare all'antiguardo nel primo fatto d'armi che si
disporrà contro i Ducali".</p>

<p>A tali inattese parole Gabriele fu preso da affannoso dispetto:
vedea svanirsi le concepite speranze dell'immediato
stabilimento di Rina a Musso, e quindi la probabilità di rivederla
e di favellarle altre volte, come ne nutriva ardente
desío; frenossi però, e contenendo tutta in cuore la smania,
stretta una mano a Falco, amorevolmente guardandolo, gli
andò appresentando e descrivendo di nuovo colla maggior
energia che mai si potesse que' perigli che egli medesimo aveva
palesato temere potessero sovrastare alle sue donne, rimanendosi
nel loro primiero abituro: ma tutto fu vano. Falco andava
col pensiero più minutamente percorrendo gli inceppamenti
e i legami di cui s'era lasciato cingere coll'essersi
fatto soggetto a non agire che dietro l'altrui comando: ciò
gli suscitava in cuore certa qual diffidenza verso il Castellano
e un'ira secreta contro se stesso per non aver saputo rigettare
il titolo a lui conferito; e però non voleva aumentarsi le
brighe ed accrescere la propria schiavitù col venirsi a porre
interamente sotto la mano di quello cui dovea ubbidire. La
sua capanna, al cui soggiorno aveva poche ore prime rinunciato
volonteroso, gli ritornò alla mente come la più cara
e gradita dimora del mondo, e conobbe essergli assolutamente
necessario il conservarsela. In tale disposizione d'animo l'insistente
consigliare di Gabriele lo rese insofferente, per cui si
rivolse a lui con alterato viso ed aspra voce dicendo: "Voi
non contate ancora sufficienti anni per conoscere quanto costi
ad un uomo l'abbandonare quel tetto sotto cui riposò le cento
notti unico padrone di se stesso e di sue azioni, per trapiantarsi
in una terra nella quale un altro è Signore di lui
e d'ogni sua cosa: l'orso stesso muore il verno di fame sui
gioghi del Legnone anzi che scendere al piano a farsi incatenare.
Vi basti che ogni opera mia sia d'ora in poi soggetta
alla volontà del signor Castellano, e non vogliate che
io ponga in suo potere tutto quanto m'appartiene, senza riserbarmi
un solo asilo nelle mie montagne ove ritornare ad
intervallo a ristorarmi dalle fatiche come sono da molti anni
abituato. Giovine generoso! (continuò addolcendo lo sguardo
e la voce) se mai verrà giorno in cui siate preso d'amore
per un luogo od un oggetto, sentirete allora quanto riesca
doloroso lo staccarsene, e maggiormente allorquando vi si
aggiunga la tema che ciò debba essere per sempre".</p>

<p>Più profondo si fece a tali accenti il dolore nell'anima
del giovinetto Medici: le ultime parole pronunciate da Falco
con certo lento patetico modo, sì dall'asprezza delle prime
diverso, dipingendo lo stato appunto in cui trovavasi il suo
cuore, suscitarono in lui una improvvisa ed angosciosa
tenerezza che gli tolse il potere di replicare. Alzò gli occhi
in volto a Falco, e in quei lineamenti abbronzati e duri su
cui appariva l'impronta della commozione lasciata da recenti
idee, scorgendo un non so che di regolare e di espressivo
corrispondente ai tratti di una beltà pura, celeste, di
cui teneva l'immagine sì distintamente scolpita in petto,
una lagrima involontaria gli velò la pupilla, la prima che
dall'infanzia in poi inumidisse il suo ciglio.</p>

<p>Quel giorno stesso nella sala d'armi della Rocca Visconti,
ch'era la camera più adorna che vi fosse in tutti gli edificii
della Fortezza, siccome dipinta riccamente nella vôlta e nelle
pareti coi fasti di quella Ducale famiglia, fu per ordine di
Gian Giacomo imbandita una lauta mensa alla quale vennero
convitati tutti i principali abitanti del Castello.</p>

<p>Sedeva a capo al lungo desco Gian Giacomo medesimo,
che era adornato d'un mantelletto corto di broccato d'oro
alla foggia spagnuola, di grand'uso allora in Lombardia; alla
sua destra stava Teodoro Schlegel di Dares, Abate di Fristemburgo,
già Vicario del Vescovo di Coira. Questo vecchio
personaggio, che sovra un sottabito di nero saio portava
una zimara di velluto pavonazzo orlata di bianco, infondeva,
coll'aspetto dignitoso e grave, riverenza e suggezione.
Calva e rugosa erane la fronte, bianca e folta la barba e gli
occhi incavati; traspariva però da tutto il suo volto una
certa quale disposizione all'ira poco in accordo colla carità
e colla bontà evangelica debita nel suo stato, la quale difettosa
tendenza era a lui venuta forse dal lungo uso delle acri
dispute cui erasi dato in altri tempi con tutto il vigore della
mente e della parola. Nemico acerbissimo della Riforma che i
Luterani promovevano a tutta possa nella Svizzera, aveva
sostenute contro di loro pubblicamente ogni sorta di tesi in
unione a varii Protonotari Apostolici, e fatte dai pergami in
odio agli stessi le più violenti invettive; ma convinto al
fine che le Diete Elvetiche assecondavano gli sforzi de' Protestanti,
procurò, favoreggiando le parti del Medici, di dare
il paese de' Grigioni in mano ad esso, sperando di trovare
in lui un valido alleato contro l'eresia. La sua trama però fu
scoperta: cercato a morte e forzato a trovare la salvezza nella
fuga, si condusse a ricovero nel Castello di Musso ove Gian
Giacomo gli fece cortese accoglienza, ben calcolando quanto
poteva giovargli la costui secreta influenza nell'andamento
degli affari della Lega Grisa, che così chiamavasi la confederazione
de' Grigioni con altri Svizzeri tutti suoi accaniti
nemici. Viveva l'Abate una vita ritiratissima in quel Castello,
a null'altro dedito che a comporre una sua grand'opera in
confutazione del sì famigerato libro <i>Della Schiavitù di
Babilonia</i> pubblicato pochi anni prima da Martino Lutero.
Aveva desso l'incarico di celebrare ne' giorni festivi i riti
divini nella chiesa del forte di Sant'Eufemia, dopo i quali
chiudevasi solitario nella sua cameretta, e siccome non parlava
che la lingua alemanna, veniva lasciato colà in pace da
tutti, e ben anco da Maestro Lucio, che desideroso sulle
prime d'appiccicare con lui relazioni onde aver pascolo di
scientifici ragionamenti, avendogli diretta la parola in latino,
ne venne sì stranamente da lui rabbuffato, che da quel punto
ad esso non pensava come se nemmeno fosse quivi esistito.
Il Castellano però, che aveva le sue mire nel tenerselo affezionato,
non trascurava occasione per mostrargli considerazione
e stima, invitavalo a tutte le principali adunanze
de' suoi, e facevaselo seder d'accanto al posto d'onore siccome
vedevasi a quel convito. D'intorno alla mensa fra gli
altri capitani d'armi sedette pure Falco qual nuovo eletto
all'onorevole grado di Comandante di nave, e benchè i suoi
rozzi panni e la rete a nodi d'acciaio che gli copriva il capo
il facessero, quanto all'abbigliamento, dagli altri distinguere,
a nessuno però mostravasi secondo nella franchezza e sicurtà
del contegno.</p>

<p>Allorchè consumate le vivande vennero recate nuove anfore
di vino, ed i calici girarono ricolmi nelle mani de' commensali,
si ripetè più volte da tutti acclamando il nome
del Castellano, come solevasi fare alle mense de' gran personaggi,
il che dicevasi <i>gridare il nome del nobile convitante</i>;
si fecero in seguito gli evviva a Gabriele ed al Cancelliere
Messer Tanaglia pel prospero ritorno dalla loro perigliosa
spedizione. Messer Tanaglia, ringraziando umilmente, lesse
in contraccambio un suo brindisi, in cui era espresso in
durissimi versi un invito a Bacco a discendere dall'Olimpo
e venire colà onde sedersi accanto al dio Marte e temprare
l'ardor suo guerriero e quello delle altre deità delle battaglie
che gli facevano corona; col qual dio Marte è chiaro
alludeva a Gian Giacomo, e colle altre divinità a' suoi Capitani.
Era allora sì comune il mitologico linguaggio, che
quantunque assai pochi di quel convegno avessero qualche
tinta d'erudizione, pure presso che tutti di leggieri concepirono
il senso di quell'allusione, e come che fra i vapori
e l'esaltazione del vino la mente degli uomini anche rozzi
è facilmente colpita da immagini poetiche e dalle non complicate
allegorie, così riuscì di generale aggradimento il
brindisi del Cancelliere, del che egli s'ebbe attestato in un
clamoroso battere di palme che successe alla declamazione
enfatica con cui recitò gli ultimi suoi versi. Cessato l'applauso,
alzossi Gabriele, e levando in aria la coppa,
gridò: "Alla salute di Falco mio liberatore"; Gian Giacomo,
assecondandolo, porse la sua e toccò ripetendo le stesse
parole guardando Falco con gioioso sorriso; tutti allora ne
imitarono l'esempio, e la sala rimbombò del nome del valoroso
abitatore della rupe di Nesso, del novello Capitano,
del Condottiero della <i>Salvatrice</i>. Quel suono unanime di lode
di tanti guerrieri penetrò l'animo del fiero ed armigero Montanaro,
e scuotendolo sì l'esaltò, che videsi brillargli in
volto un vivissimo contento che tutti obbliare gli fece i rancori
che s'erano in lui antecedentemente destati: vuotò anch'egli
la sua tazza alla salute ed alla gloria dei Medici e
di tutti quei prodi compagni d'armi. Terminato il convito,
Falco recossi dal Castellano, e da lui chiese ed ottenne
concessione di ritornare per alcun giorno al proprio abituro,
onde mettere a parte le sue genti di quella nuova destinazione
e trascegliere alcuni de' suoi pel servigio della nave;
preso indi congedo da Gabriele, salì il proprio navicello, e
quella notte stessa fece vela con Trincone e Guazzo alla
volta di Nesso.</p>

<p>Gian Giacomo attendeva ne' giorni di cui parliamo, l'esito
d'un avvenimento ch'essere dovea per lui della massima
importanza. La fortuna e lo stato suo che tanta avevano sembianza
di stabilità e grandezza agli occhi di tutti, punto
non ne offrivano a' suoi proprii, poichè, uomo accortissimo
e delle umane vicende sagace ed esperimentato conoscitore,
sapeva quali leggieri cause fossero spesso bastevoli a rovesciare
più grande dominio che il suo non fosse. Aveva egli
per tre volte veduto i Francesi occupare il Ducato di Milano
con potenti eserciti, e tre volte esserne scacciati: aveva mirati
gli Svizzeri e gl'Imperiali entrare vittoriosi in Milano stessa,
ed indi a poco venire astretti ad abbandonarla; di tre Duchi
a lui contemporanei, due sapeva esserne morti in Francia,
prigioniero l'uno, l'altro privato, e il terzo, ch'era allora
regnante, starsi ciecamente soggetto alla volontà di Carlo V.
Ben è vero che questa catena di successi e rovesci aveva
porta a lui l'occasione di farsi forte e grande, ma gli presentava
pure un troppo evidente quadro del destino che attendeva
chiunque avesse colle sole armi a sostenere od ampliare
il proprio dominio.</p>

<p>Due nemici assai più potenti di lui gli stavano ai lati,
i quali non poteva sperare fossero mai per accordargli pace:
il primo era il Duca soccorso dagli Spagnuoli, il secondo
i Grigioni confederati con altri Cantoni Svizzeri formanti,
come dicemmo, la formidabile Lega Grisa. Ei combatteva
arditamente contro entrambi, e il valore suo e de' suoi, gli
stratagemmi, l'audacia somma l'avevano fatto sempre trionfare
di loro, per cui era pervenuto ad ottenere alla propria
dominazione la fama e l'aspetto d'una solida signoria che,
ispirando confidenza e tema nelle sue forze, aveva creato
uno spirito di vassallanza nei soggetti, come appariva nel
gran numero accorso a stanziare a Musso ed in altre sue
vicine terre del Lago.</p>

<p>Ma la guerra si prolungava, le battaglie succedevansi
incessantemente, e Gian Giacomo considerava che l'armi
non verrebbero deposte da' suoi avversarii, sin che non
avessero distrutta dalla radice la sua potenza, la quale usurpatosi
un posto in mezzo a loro, doveva riuscire all'uno ed
all'altro fatale se l'avessero lasciata più ampiamente distendere
o consolidare. Vedeva quindi di non essere in grado
di sostenere tal perpetuo combattimento, conoscendo troppo
esigui i suoi mezzi a fronte di quelli degl'inimici che erano
inesauribili, siccome nazioni già da secoli costituite e popolose:
ogni vittoria era per lui una perdita, ed i più piccoli
vantaggi della parte contraria gli recavano colpi funesti.
Possedeva, è ben vero, oltre la regione del lago da Colico
sino a Lecco, da Gera a Brienno, anche molta parte di
Brianza con Carate, Incino, Monguzzo, presso che tutta la
Valle Assina, la Valle Sasina; ma queste valli in ispecie
erano per lui possedimenti di poco profitto, perchè terreni
sassosi od incolti con rari e poveri abitatori traenti a gran
fatica dal suolo uno scarso alimento. Aveva però perduto
Chiavenna e tutta la Valtellina, di cui non possedeva che
una porzione della sponda del lago; Lecco stava per essere
assalita dalle schiere Ducali; le bande Svizzere s'andavano
ogni giorno facendo più grosse, ed a Como s'allestiva una
numerosa flotta. Egli era privo di qualsiasi legittimo titolo
o diritto di Signoria; non teneva reali diploma che lo investissero
di feudo: la spada e la fortuna avevano fatto lui,
bandito e vagabondo, un Signore d'ampio paese, capo di
banditi suoi pari, onde se veniva a sminuirglisi un solo
istante la forza tra mano, perdeva il dominio con ogni speranza
di ricuperarlo.</p>

<p>Gli erano non per tanto stati offerti onori, nobiltà, redditi
cospicui onde cedesse la podestà del Lago al Duca suo legittimo
padrone; ma Medici non era tale da discendere sì di leggieri
dal sovrano grado in cui s'era collocato, e sino a tanto
che rimaneva un sol mezzo da tentare per conservarlo, non
voleva lasciarlo inoperoso: non disposto a venire a patti che
allorquando avrebbe interamente disperato d'ogni riuscita,
ben sapendo che i suoi nemici non avrebbero in qualunque
tempo si fosse ricusate le sue trattative, conoscendolo tanto
più terribile quanto più era ridotto agli estremi.</p>

<p>Poco prima dell'epoca del nostro racconto, Gian Giacomo,
spinto da tutte le suaccennate riflessioni, aveva tentato
un gran colpo politico, dall'esito del quale, se stato fosse
favorevole, poteva ripromettersi una legittimazione vera, e
una sicurezza inalterabile di dominio, oltre indefinita speranza
d'ingrandimento; e nei giorni appunto di cui teniamo parola
doveva conoscerne il risultato, del che egli stava in
ansiosa aspettativa, potendo ad ogni istante succedere il ritorno
di chi dovea recarne le novelle.</p>

<p>Ecco in che consisteva la cosa. Aveva egli spedite secretamente
due ambasciate, l'una a Francesco I re di
Francia, l'altra a Carlo V imperatore, all'uno per invitarlo
a scendere in Italia e impossessarsi del Milanese, al che
sapeva quanto caldamente aspirasse, colla promessa d'aprirgli
un passaggio sicuro e secondarne le armi, purchè mandasse
una parte dell'esercito a soggiogare i Grigioni; all'altro
coll'offerta di cedere la Brianza, di non più molestare il
Ducato, e tenere Musso e il paese circonvicino in suo nome,
a condizione che lo investisse dei titoli imperiali di Signoria,
e comandasse la pace al Duca ed agli Svizzeri. Se entrambe
le ambascierie trovavano favore, egli sarebbesi attenuto all'esito
della più vantaggiosa; se una andava fallita, poteva
sperare nell'altra.</p>

<p>Suo messo in Francia aveva spedito il fratello Agosto Medici,
uomo d'aspetto leggiadro, peritissimo negli usi cavallereschi
e nella galanteria, e cortigiano di fino ingegno; ed
in Germania mandò Volfango d'Altemps, figlio del conte
Marco Sittico capitano della famosa squadra della banda
nera, tanto prediletta dall'Imperatore per le sue prodigiose
gesta all'assedio di Pavia. Ambedue erano partiti con picciol
numero di fidati servi e molta scorta d'oro, senza che
alcuno, eccetto i pochi ch'erano a parte del segreto, sapessero
realmente per dove fossero diretti, avendo il Castellano
fatto spargere voce che si recavano a Basilea onde
trattare della pace cogli Svizzeri; nel retrocedere, trovare
doveansi di fatti in questa città e ritornarsene unitamente a
Musso.</p>

<p>Erano già scorsi più di tre mesi dalla loro partenza,
tempo calcolato bastevole a quella spedizione, e il Castellano
ne viveva già inquieto, quando il terzo giorno dopo quello
del ritorno di Gabriele, si vide presso l'ora del mezzodì venire
una barca verso il porto di Musso, spinta da otto rematori,
nella quale scorgevansi assise varie persone che ai
berretti ed all'abito mostravano dover essere di classe distinta.
Due piccioli legni, portanti dieci archibugieri ciascuno, uscirono
dal porto all'incontro di quella barca; non le si furono accostati
appena, che parlamentato un istante con chi vi stava
in prora, rientrarono a fianco di essa nel porto medesimo,
dando varii segnali collo sventolare di due bandiere. I segnali
vennero ripetuti dalle bandiere del porto, e un colpo di bombarda
che partì dal molo in segno di saluto, cui tenne
dietro un altro tirato dai primi baluardi della fortezza, detti
le Case del Maresciallo, avvertì essere giunto qualche riguardevole
personaggio.</p>

<p>Gian Giacomo che ritrovavasi in una sua camera posta
sull'alto del Castello, girando di frequente gli occhi al
lago, aveva già, al solo scorgere di quella barca, sperato
forte contenesse i tanto aspettati messaggieri; e ne fu pienamente
accertato al vedere i segnali ed all'udire i ripetuti
colpi del saluto. Il tremito, i palpiti che accompagnano l'ansia
del dubbio erano moti troppo stranieri al petto del fiero Castellano,
nè tutte le speranze ed i terrori d'una desiante e
minacciata ambizione potevano farli penetrare in quell'anima
inconcutibile, ma non seppe però in quel momento difendersi
da una certa interna angustia, da un indeterminato serramento
di cuore, come all'avvicinarsi d'un grave periglio
che inevitabile si fosse il superare, ed erangli tali sentimenti
destati dal pensiero che tra poco verrebbegli fatta palese
la decisione di sua sorte, convinto qual era che se non fosse
stato protetto dall'alleanza o dal favore dell'uno di que' Monarchi
cui aveva dirette l'ambasciate, cader doveva sotto gli
urti replicati de' suoi nemici.</p>

<p>Agosto Medici e il conte Volfango discesi che si furono
col loro seguito dalla barca, vennero all'entrata del Castello
accolti da gran numero di Capitani d'armi che dalle rocche,
dai baluardi e da tutte parti accorrendo, chiamati dal rimbombo
dell'artiglieria, scendevano al porto per saper chi si
fosse. Alternati i saluti e soddisfatto l'impulso della curiosa
brama, i più si allontanarono e si dispersero ritornando ai
posti loro; rimasero il Pellicione, Borserio e Sarbelloni,
ch'erano i tre soli cui era noto il segreto ed i fini veri di
quella ambasceria, i quali si strinsero dintorno ai due tornati,
e salendo seco loro di celere passo le scale della Fortezza,
bisbigliarono ad essi premurosamente all'orecchio accumulate
domande sulla riuscita dell'impresa. Agosto, tacendo,
crollò il capo, mostrando in volto scontentezza e dispetto;
e il Conte d'Altemps, stringendosi nelle spalle con
certo lieve e significante sorriso accennava aversi poco di
bene a sperare. Nessuno a tali malaugurose indicazioni
insistette più oltre interrogando, ma rimasi incerti e ammutoliti,
entrarono nel Forte di Gian Giacomo, avviandosi
drittamente alle stanze di lui. Il Castellano, fattosi sulla
soglia, abbracciò il fratello ed il Conte, i quali poscia serraronsi
al seno Gabriele ivi anch'esso accorso col Cancelliere,
col Mandello e con altri Capitani.</p>

<p>Sebbene ciascuno di quelli cui era palese il secreto ardesse
di desiderio d'udire immediatamente la narrazione dell'avvenuto,
e quantunque impazientissimo ne fosse Gian
Giacomo stesso, pure affinchè non nascesse sospetto negli
altri quivi presenti, che si trattasse di cosa di cui non si volesse
ch'essi fossero consapevoli, il che facilmente nascere poteva
se venivano ad arte allontanati, il Castellano diresse ai due
Ambasciatori ragionamenti in tutto estranei al vero oggetto
del loro messaggio richiedendoli di cose unicamente relative
alle disagevolezze ed ai pericoli del viaggio. Non fu che
verso il finire di quel giorno che ritiratosi in una appartata
camera posta a ponente del Forte, fatti quivi cautamente
venire Agosto e Volfango, e que' soli che indicammo scienti
del mistero, chiusosi colà seco loro, dichiarò volere essere
minutamente e con ogni esattezza istruito di tutto il da loro
operato e di ciò che ne era riuscito. Sedutosi in così dire
sovra un seggiolone, posò il destro gomito sul bracciuolo di
esso e fece appoggio della palma al volto, raccogliendo il
sinistro braccio al petto preparato con intensa attenzione a
non perdere un accento: gli altri si assisero in cerchio intorno
a lui, tenendo gli occhi fissi in viso ad Agosto Medici,
che con certa sua spedita e chiara espressione di voce
pel primo parlando in tal modo si espresse:</p>

<p>"Tre giorni dopo ch'ebbimo lasciato Musso, passate con
molto stento le alte nevi del San-Gottardo, ci dividemmo:
il Conte andò alla volta di Zurigo, ed io di Ginevra, d'onde
entrai tosto in Francia. Giunto prosperamente a Parigi, credetti
opportuno, pria di presentarmi al Cardinale de' Gaddi
colle lettere di Giovan Angelo<a id="footnotetag9" name="footnotetag9"></a>
<a href="#footnote9"><sup class="sml">9</sup></a>, d'avere notizie intorno al
carattere di lui. Feci quindi ricerca del luogo ove solessero
darsi convegno gli Italiani che abitano colà, e mi fu detto
recassimi alla taverna della <i>Bicoque</i>, tenuta da un oste,
Bolognese, ch'ivi usavano principalmente gli uomini di mia
nazione. V'andai infatti e trovaivi raccolto gran numero di
artieri, pittori e scultori Fiorentini, Romani, Lombardi, coi
loro fattorini e donzelli, persone le più sollazzevoli del mondo,
che spendono a larga mano, poichè quel Re francese
profonde tesori negli oggetti delle arti loro. Adocchiando
attentamente, riconobbi tra essi il nostro Ambrogio Viarenna,
quell'eccellente lavoratore di drappi di seta, che avea,
se vi ricorda, un opificio presso Porta Tosa, e di cui nostro
padre era sì stretto amico: corsi a lui e l'abbracciai, ed ei
ravvisatomi, fecemi sì gran festa come se veduto avesse un
proprio figliuolo. Gli spiegai le mie bisogna, e intese che
l'ebbe, mostratosi pronto a servirmi, mi condusse da certo
messere Giuliano Buonacorsi tesoriere reale, il quale, cortesemente
accoltomi siccome gran conoscente del Viarenna,
diedemi intorno al Cardinale ogni novella, e dissemi ch'ei
trovavasi colla Maestà del Re a Fontanablò, ma che gli
avrebbe fatto quivi immantinente parlare di me. Il mattino
del dì seguente feci dal Viarenna presentare in mio nome
il tesoriere d'una ricca veste di seta, e la sera stessa il
Cardinale mandò per me un suo Prete, dicendo mi recassi
il dì venturo a Fontanablò. Vi andai di buon'ora, fui tosto
introdotto dal Cardinale, che abitava in un lato di quel sontuoso
palazzo, gli consegnai le lettere di Giovan Angelo, e gli esposi
l'oggetto di mia missione. Egli, cortesemente uditomi, mi
rispose increscergli gravemente dovermi annunziare che la
mia ambasciata non poteva riuscire a buon fine; che le mie
proposizioni sarebbero state in altri tempi più che mai accette
e grate al Re ed alla Corte, dove si aveva gran desiderio
di rinnovare la guerra in Italia per scancellare con
prove di valore l'onta ricevuta dal nome francese sotto Pavia
per la prigionia del Re, che questi specialmente manteneva
sempre viva la brama di ricuperare lo Stato di Milano, di cui
aveva assunto titolo sovrano nella sua consacrazione, tenendo
per fermo d'averne un diritto ereditario siccome discendente
da Valentina di Valois figlia di Giovan Galeazzo Visconti:
ma che però in quel momento non verrei al certo ascoltato,
poichè s'era appena conchiusa una pace solenne con Carlo V,
essendosi in segno d'amicizia celebrate le nozze di re Francesco
con Eleonora sorella di Carlo, che trovandosi per tal
modo le due Corti strette in perfetta alleanza, non potevasi
nè conveniva violare sì tosto i trattati rompendo ogni fede,
e mettere i due Stati in urto, il che sarebbe indubitatamente
avvenuto accedendo a ciò ch'io veniva domandando, poichè
sapevasi che l'imperatore Carlo protegge lo Sforza attuale
duca, che d'altronde erasi precisamente stipulato che nessun
esercito francese dovesse per qualunque motivo discendere
in Italia: consigliavami quindi ad abbandonare l'impresa
e ritornarmene, attendendo per essa più opportuna occasione.
Io gli resi grazie de' suoi consigli, e gli chiesi nello
stesso tempo mi permettesse di porgli innanzi agli occhi che
il tempo stringeva, che le cose potevano da un istante all'altro
cangiare d'aspetto; che se il Re di Francia trascurava
una circostanza e un momento così propizii onde ricuperare
il suo bel Ducato d'Italia, forse non se ne sarebbero
più mai presentati di così favorevoli; che l'offrirglisi un
ampio paese nel Ducato stesso con terre, fortezze e soldati,
tutto per lui avrebbe d'un tratto disanimato il nemico e
fatto solido appoggio alla sua stabile dominazione di là
dai monti; che dovesse inoltre riflettere quanto un tale
avvenimento sarebbe andato a sangue alla Corte di Roma,
che mostrava ancora fumanti le piaghe apertele dall'orrendo
saccheggio fatto dalle truppe Imperiali guidate dal traditore
Contestabile di Borbone; che considerasse quanto Papa Clemente
VII, il quale non poteva dimenticare la propria prigionia
in Castello Sant'Angelo, dovesse desiderare di vedere
depressa la possanza di Carlo che si va ogni giorno ingigantendo,
e come a tal brama concorressero colla Repubblica
di Venezia gli Estensi e lo Stato Genovese.</p>

<blockquote class="footnote"><a id="footnote9"
name="footnote9"><b>Nota 9:</b></a><a href="#footnotetag9">
(ritorno) </a> Altro fratello dei Medici che godeva gran favore alla Corte
di Roma, e fu poscia Papa egli stesso col nome di Pio IV.</blockquote>

<p>"Parve che tali mie parole colpissero l'animo del Cardinale:
egli rimase varii minuti silenzioso e pensante, indi mi
disse che prima di parlarne al Re era d'uopo comunicasse
i miei progetti al Cardinale di Tournon, e m'avrebbe poscia
indicato come dovessi contenermi. Volle frattanto ospitassi
in un suo palagio di Parigi, da dove fecemi più volte
cavalcare a Fontanablò, ove ebbi conferenza coi due Cardinali,
con Claudio di Guisa, con Montmorancì, con Oliviero
d'Epinais, col Sir de la Trimouille e varii altri de' più cospicui
Duchi, Marescialli, Scudieri di Re Francesco, tutti
al par di lui valorosi e gentili cavalieri. All'esposizione ch'io
andava facendo loro di mia domanda e de' modi di porla
ad effetto l'accoglievano con giubilo, dandomi ogni speranza
di riuscita, e più d'uno d'essi parlava con onorevoli parole,
o Castellano, di tua rinomanza e prosperità nelle armi,
dicendo che ogni impresa a te affidata aveva sempre ottenuto
felice successo".</p>

<p>"Sarebbe stata fortuna maggiore per me, l'interruppe
Gian Giacomo cui brillò in volto un lampo d'orgoglio,
che si fosse colà ritrovato quel loro Lautrec, che poteva
ben dire s'io sappia maneggiare la spada e condurre una
squadra, poichè mi provò il dì della battaglia di Vaprio al
passaggio dell'Adda; e m'aveva allora appena gli anni che
or conta il nostro Gabriele".</p>

<p>"N'ammazzammo pur molti de' Francesi in quel giorno,
esclamò il Pellicione battendosi a due mani le coscie, e
per la spada di san Michele! non sono soldati che combattano
da burla".</p>

<p>"Ma venne l'istante che fece ogni bella speranza svanire
(proseguì mestamente Agosto, e tutti in atto di dolorosa
sorpresa ammutendo addoppiarono d'attenzione). Dopo un
mese in circa di pratiche alla Corte, volendo io assolutamente
parlare al Re, una sera il Cardinale de' Gaddi ottenne
di presentarmi a lui. Stava desso in una magnifica
sala adorna di statue, vasi d'oro e quadri preziosi, fra
mezzo a principi e nobili dame, tra cui rimarcai ben tosto
Margherita di Navarra e la giovinetta Anna di Puisselin<a id="footnotetag10" name="footnotetag10"></a>
<a href="#footnote10"><sup class="sml">10</sup></a>,
ambedue le quali ci nocquero grandemente consigliando esse
sempre il Re a non abbandonare la Francia, la prima per
giovare agli eretici che protegge, la seconda per tema di
perderne l'amore. Venuto innanzi al Re, piegai un ginocchio
a terra, ed egli, affabilmente rialzatomi, disse che sapendo
ch'io era venuto dall'Italia per parlare con lui,
avrebbe dovuto senza dilazione ascoltarmi, ma che non convenendo
ad entrambi abbandonare le belle dame ch'ivi si
ritrovavano, differiva la nostra conferenza al dì venturo.
Entrai senza altro ostacolo il successivo mattino nelle sue
stanze; parlò pel primo egli stesso, dandosi a vedere pienamente
istruito di mia domanda, ed opponendovi le ragioni
già addottemi dal Cardinale, conchiuse dicendo che per
quanto amore portasse al suo Ducato di Milano, così ei
s'esprimeva, la fede di primo Cavaliere del suo regno,
qual si vantava d'essere, impegnata nei trattati, gli impediva
di rivolgere le armi all'Italia. Cercai rispettosamente ogni
via ed ogni argomento per farlo cangiare di proposito, ma
vanamente, poichè egli in fine mi rispose: <i>Qu'il avait autre
fois en Italie tout perdu hormi l'honneur</i>; che non voleva
venire a perdervi anche questo, che teneva più caro della
vita stessa: e commessomi di ringraziarti, o Gian Giacomo,
per l'opinione in cui mostrasti tenere l'armi francesi, inviandomi
a lui, offrendosi benignamente di giovarti in altro
modo, mi diede congedo".</p>

<blockquote class="footnote"><a id="footnote10"
name="footnote10"><b>Nota 10:</b></a><a href="#footnotetag10">
(ritorno) </a> Favorita del Re che fu poi Marchesa d'Etampes.</blockquote>

<p>Si guardarono l'un l'altro i Capitani con occhio afflitto,
e il Castellano con moto di sdegno incrocicchiò strettamente
le braccia al seno, tenendo fisso per alcuni istanti lo sguardo
al suolo, indi rialzatolo accennò del capo al conte Volfango
narrasse esso pure. Volfango era uomo nel fiore della virilità,
d'elevata mente, di squisita immaginativa, di cui però sapeva
assoggettare i più rapidi voli all'impero d'una ragione assai
superiore al suo secolo. Mandato giovinetto nelle settentrionali
contrade, aveva dimorato alcuni de' suoi verdi anni
in un gotico Castello sulle sponde del mar Baltico presso
un vecchio Elettore dell'Impero stretto a lui per lontano
parentado. Quali dottrine, qual sapienza egli quivi bevesse,
qual conoscenza degli uomini e delle cose in un'epoca in
cui spuntava appena la prima aurora della vera filosofia,
non è agevole l'immaginarselo. Fatto si è però ch'egli
aveva il privilegio singolarissimo, tanto in quello come in
ogni altro tempo, di godere l'amore de' più opposti partiti
e l'amicizia di genti tra loro nimicissime: derivava ciò forse
dall'arte ch'egli aveva di pronunciare certe parole che suonavano
dolcemente all'orecchio di tutti ed ispiravano irresistibilmente
per lui un'alta stima ed una illimitata confidenza.
Volfango era di bella statura, di nobile viso, ombreggiato
da biondi capelli; aveva occhi azzurri, penetranti ed espressivi.
Vestiva riccamente con panni trinati in oro, e soleva
portare un collaretto a lattuga, di foggia alemanna, di
buonissimo garbo.</p>

<p>Legato d'amistà a' Sarbelloni, e per questo ai Medici,
venne a visitarli al Castello di Musso, e Gian Giacomo non
credette poter meglio affidare che a lui la difficile incumbenza
del messaggio a Carlo V, di cui narrò allora il successo
dicendo "che giunto a Ratisbona dove trovavasi Carlo,
vide la sua Corte ingombra di Principi e Baroni, Spagnuoli,
Fiamminghi e Tedeschi, che ivi tutte le cure dell'Imperatore
erano rivolte a frenare i progressi della Riforma Luterana
che cagionava nella terra Germanica sanguinose
guerre civili, che colà ebbe certa notizia che, a suggerimento
del Papa, stava Carlo per trattare le nozze del
duca Francesco Sforza con una principessa del suo sangue,
la quale dicevasi dover essere Cristina, figlia di Cristierno
re danese, sua nipote, per il che era dovere il figurarsi
che l'Imperatore non poteva consentire a veruna sminuizione
di dominio nel Duca, che infatto parlando egli con
Carlo stesso e intrattenendolo delle richieste di Gian Giacomo,
s'era da prima sdegnato, poscia gli aveva espressamente comandato
di riportare che se il Medici disponevasi a cedere
spontaneamente l'usurpatasi Signoria di Musso, l'avrebbe
ricompensato con generose largizioni e posti d'onore, altrimenti
il dichiarerebbe fellone al Duca ed all'Impero, e farebbe
a lui ed a' suoi pagare la resistenza a caro prezzo".</p>

<p>Balzarono in piedi a tal riferita minaccia Borserio e Pellicione,
e "Così parlava quel superbo Castigliano? esclamò
il primo fremendo: pretende egli, perchè possiede cinque
regni, ispaventare coi soli suoi detti gli uomini di tutte le nazioni?
egli che rifiutò la sfida di Francesco di Francia per
non sapere reggere nella destra la spada?"</p>

<p>"Qui, gridò il secondo, qui ci siamo posti da noi, e qui
staremo: che bravate son le sue? venga, venga, e, per la spada
di san Michele! gli daremo tal lezione che tutto l'oro delle
sue Indie non varrà a pagarla!"</p>

<p>Gian Giacomo, ch'erasi dimostro compreso d'ira alla narrazione
del rifiuto a lui dato dal Re francese, all'udire le
imponenti proteste e le minaccie di Carlo apparve calmo, nè
altro lasciò scorgere in volto che un sardonico sogghigno;
dopo il quale impose silenzio ai Capitani, e chiese ai suoi
due messaggieri in quale stato si trovasse la Svizzera, ed in
ispecie i Cantoni Alemanni.</p>

<p>"La face della discordia arde tra loro, continuò Volfango:
le dispute di religione cangiate in aspre risse hanno
fatte impugnare le armi agli abitanti delle Elvetiche valli, e
le nuove dottrine si spandono col sangue e colle stragi.
Zuinglio combatte Lutero, ed un nuovo riformatore, Calvino,
si oppone ad entrambi. Berna e Zurigo, le più potenti, hanno
distrutte ed arse tutte le sacre insegne del Cattolicismo: Lucerna,
Svitz, Uri ed Underval, fide ai precetti di Roma, si
danno mano per sterminare l'eresia. Uomini stranieri di varii
partiti aizzano l'ire soffiando nelle fiamme dell'odio e della
vendetta; intanto Carlo rammenta l'antica potenza de' Duchi
d'Austria in quella terra, e la Francia non dorme: e voi,
siatene gioioso, o Castellano, poichè soccorsi nè d'uomini
nè d'oro più da colà non perverranno alla Lega vostra nemica,
la quale non tarderà essa pure a sentire i morsi della
rabbiosa smania delle contese de' novelli principii che con
favore accolse e da cui è in più parti invasa".</p>

<p>La conferma sì evidente e sicura d'una tanto vantaggiosa
novella, di cui s'aveva prima incerto sentore, mitigò nell'animo
del Medici i torbidi pensieri destati dalla mal riuscita d'entrambe
le ambasciate. Ei vedevasi bensì decaduto da ogni
speranza di sovrano sostegno da lui sì lungamente nutrita, ma
la tempesta che il minacciava era lontana ancora, e le nubi
non annerivano che d'una striscia l'orizzonte del suo politico
cielo; i nemici attuali erano più ostinati che invincibili, e se
le guerre intestine forzavano la Lega Grisa ad allentare la
foga degli assalti, egli poteva per lunga pezza tenere piede
fermo contro il Duca. L'Imperatore doveva avere altro ad
attendere che a mandare eserciti contro di lui; d'altronde
in que' monti i battaglioni regolari e la cavalleria non potevano
nè dispiegarsi nè campeggiare: egli era certo della fede de'
proprii capitani e delle bande de' suoi armati, possedeva un
Castello quasi inespugnabile e una flotta numerosa, quindi
il ridurlo agli estremi non doveva essere l'opera d'un istante,
e poteva ancora ricorrere a cento mezzi di soccorso. Fatte
rapidamente simiglianti riflessioni, s'alzò, e stendendo la mano
a que' suoi fidi: "Abbiamo scoperto, disse ilaremente, che
pensano di noi i due gran Re: conosco che m'ingannai,
credendo abbisognare di loro protezione: noi sapremo da
noi stessi tenerci indipendenti e liberi a Musso più ch'essi
nol siano a Parigi ed a Madrid: che nessuno sappia quanto
fu qui detto tra noi". Ed uscendo di là, salutò ad uno ad
uno con misterioso sorriso quelli che recaronsi in altre parti
del Castello, ritornando esso col Pellicione nelle proprie
stanze, ove sino a notte avanzata si trattenne seco lui in
animati colloquii.</p>
<br>
<h3>CAPITOLO QUINTO.</h3>

<pre>
                                    Era sereno il ciel, splendea la luna
                                      Ridente a mezzo della sua carriera;
                                      Nessun fragor s'udia, voce nessuna:
                                      Sol quella universal quiete intera
                                      D'improvviso venia rotta talvolta
                                      Dal grido dell'allarme d'una scolta.
                                      . . . . . . . . . . . . . . . . . .
                                    Dall'alto spaldo del veron qual era
                                      Grande della persona ed aiutante
                                      Al lunar raggio discopríala intera
                                      Il desioso sguardo dell'amante.
                                              GROSSI, <i>Ildegonda</i>, P. 1.º
</pre>
<br>
<p>La più alta e maestosa torre del Castello di Musso quella
si era che sorgeva nel Forte di Gian Giacomo, posto, come
dicemmo, nella parte più eminente di esso; elevata dominatrice
di tutte le merlate mura dell'acclive Fortezza, potevasi
propriamente ad essa sola applicare il nome di vedetta
del lago. Le mura de' suoi fianchi e le quadrate pietre che
ne munivano gli angoli, allora recentemente eretti, non
erano stati per anco imbruniti dalla mano del tempo, nè
miravansi dal musco e dai serpeggiamenti dell'edera rivestiti;
onde quella torre giganteggiava alla vista del lontano
riguardante, ben distinta pel suo colore rosso cupo e staccata
dal bigio sasso del monte che le stava di schiena;
il vessillo Mediceo che le sventolava alla cima scorto dalle
acque e dagli erti vertici dei monti più discosti, appariva
formidabile e minaccevole insegna. Così negli adusti piani
del Nilo una tenda che s'innalza alla sommità di colossale
granito indica da lungi alle moresche carovane l'asilo dell'errante
Beduino terrore del deserto.</p>

<p>Il baluardo del Forte Gian Giacomo stava congiunto
ad essa torre per oltre un terzo di sua altezza; e quivi vedevasi
nella torre praticata un'angusta porta, a forma d'un
foro quadrato, da cui s'aveva accesso al bastione medesimo.
Presso la torre esisteva nel baluardo una casamatta,
ossia andito interno, in cui si scendeva per ristretta ed
oscura scala esattamente coperta, dalla quale pervenivasi
alle stanze del Castellano che aveva fatta costruire quella
secreta comunicazione colle mura a fine d'avere una uscita
incognita dal proprio alloggiamento per recarsi imprevedutamente
ad invigilare il Castello, e nei tempi d'assedio sorprendere
all'improvviso le guardie del vallo per costringerle
a continua gelosa custodia del posto affidato.</p>

<p>Per far coperchio alla scala della casamatta s'era costrutta
una picciola vôlta con una rotonda apertura chiusa da grossa
tavola, su cui essendosi postata terra ed erba, pareva un naturale
rialzo del suolo cagionato da una larga pietra ivi
sepolta; e siccome tal rialzo trovavasi tra il muro della
torre e le ferritoie del baluardo, porgeva un comodo sedile a
chi inosservato avesse voluto contemplare il castello o il
vastissimo prospetto d'intorno. La veduta che di là si presentava,
era, per vero dire, incantevole, ed offriva un ampio
svariato quadro di grandioso aspetto e di energiche tinte
tutte d'un particolare e pronunciato carattere, in somma armonia
coi sentimenti vigorosi e profondi, sebbene rozzi, degli
uomini di quella età, a noi in certo modo rappresentati
ancora dalle impressioni che ci lasciano il racconto degli
avvenimenti e la vista degli edificii, e di presso che tutte
le opere d'arte e d'ingegno di quell'epoca a noi pervenute.</p>

<p>Lo sguardo da quella sommità scendendo d'una in altra
delle turrite Rocche del Castello perveniva al piano del lago,
le cui acque stendevansi alla vista per circa trenta miglia di
lungo, ed ove quattro, ove sei in larghezza, riflettendo come
vasto specchio la vôlta del cielo, e capovolti li paesetti
della sponda e le montagne di cui si spianano al piede.
Mirando dal baluardo al di là del lago, vedevansi di fronte
i due monti Legnoni, immani fratelli che s'innalzano a
piramide, il maggiore de' quali mostra il capo presso che
sempre cinto da una corona di nubi: sui loro gioghi aspri e
selvosi abitati dagli orsi scorgevansi le solitarie chiesette di
Santa Elisabetta e di San Siro. Al loro destro fianco penetrava
la vista pel pian di Colico nella bassa parte della
Valtellina rigata dall'Adda, fiume che s'ha l'aspetto di
lucida striscia che mette capo nel lago. Nel settentrione a
ridosso di cento culmini di monti minori conformati a
scaglioni torreggiavano all'occhio le dirupate creste delle
Alpi perpetuamente biancheggianti di neve, le quali come
un candido muro sembrano invano quivi sorgere insuperabili.
Abbassando lo sguardo a sinistra vedevasi il piano
di Domaso protendersi verdeggiante nel lago, separato
per un golfo da quello di Gravedona, che interciso da
seni e da torrenti, fra cui primeggia l'Albano, si stende
sino a Dongo, la terra più prossima da quel lato al Castello,
sui tetti dei cui casolari miravasi da questo quasi a
piombo guardando pel pendío mancino. Dalle spalle presentavasi
immediatamente il sasso della rupe, e l'occhio dal
fondo del taglio che ne disgiungeva quel Forte sino alla
punta detta della Croce, che ne era il ciglione, non aveva
che l'aspetto della nuda cinericcia balza. Presso il lago da
destra mostravasi la popolosa Musso coi molti suoi fabbricati,
tra cui spiccavano le chiese, i conventi, la zecca,
l'arsenale, e le torri che munivano il ponte sul Carlazzo.
Nel colle ad essa superiore vedevansi Croda, Terza, Campagnano,
sparse fra altre picciole Terre, e più sull'alto nel
monte distinguevansi la Bocca di San-Bernardo e le punte
di Palù. Lasciando poscia scorrere la vista su quella costiera
di mezzodì, miravasi il suo lembo variamente frastagliato
dalle acque, ed i poggi e i valloni ricchi di selve, d'ulivi
e di verdi pascoli succedersi gradatamente sin là ove si nascondevano
all'occhio dietro il dosso del monte che s'avanza
formando la punta di Rezzonico, del di cui antico e già
potente Castello le torri e le mura distintamente apparivano.</p>

<p>Di là lo sguardo balzava al lontano colle di Bellagio,
che posto all'estremità della Valle-Assina forma capo a
due laghi: la tinta aerea di quel promontorio bene ne indicava
la distanza, che andava sempre crescendo se spingevasi
l'occhio pel lago di Lecco, alla cui destra distinguevansi
tra i monti le sommità di quello di Canzo, che hanno sembianza
di corna, ed alla sinistra la giallo-rossiccia Grinta
di Mandello tutta nuda e scoscesa montagna. Compiendo
il gran cerchio, ritornando coll'occhio ai Legnoni, si scorgeva
tutta l'opposta sponda dritta e bruna per balze selvose:
e vedevansi in essa Varenna, prossimo a cui da misteriosa
grotta scaturisce il fiume Latte, Bellano, Dervio che s'alza
su un largo verdeggiante piano generato dall'impetuoso
Varrone, e finalmente Corenno, sulla torre della cui Rocca
stava pure inalberata la Medicea bandiera.</p>

<p>Toltosi alle brighe soldatesche, al favellare importuno de'
suoi compagni d'armi, Gabriele, solitario e pensoso s'aggirava
sul finir del giorno pei porticati ed i cortili del Castello
sperando trovare nelle illusioni dell'immaginativa
la calma a quel tenero e doloroso pensiero che costantemente
il martellava e da cui aveva in vano sperato sollievo
nelle distrazioni dei consueti esercizii. Venuto nel Forte Gian
Giacomo, e giunto a piè della torre, pensò salire sul baluardo
per sottrarsi vie meglio alle ricerche, alle noiose inchieste
dei capitani ed agli sguardi d'ognuno: asceso a lenti passi
la spirale scalea della torre, entrò curvandosi per l'andito
aperto nello spessore del muro ch'era la picciola quadrata
porta, e spingendo la ruvida imposta che la chiudeva,
uscì sul baluardo, dove andò tosto ad assidersi sul rialzo
della casamatta d'appresso alle feritoie. Il vasto magnifico
prospetto che di là dispiegossi ai suoi sguardi, occupò per
un istante tutto il suo spirito, attenuandovi l'assidua presenza
di quell'immagine che mai noll'abbandonava, e gli
infuse in cuore un trasporto, un aumento di vigore e di
vita che le grandi scene della Natura non tralasciano mai
di produrre in un'anima appassionata che serba intatta e
pura la vivida tempra di giovinezza.</p>

<p>Il colore roseo ardente di cui si riveste il cielo negli estivi
tramonti splendeva quel giorno di tutta nitidezza e sfulgore
essendo l'aria d'un purissimo sereno. I monti e le valli di
quel circolo spazioso dipinti da un'aurea porporina luce riflessa
nelle acque, fulgide esse pure come la vôlta del cielo, s'avevano
un così vago, un non so quale incantevole aspetto,
che traeva a mirarli con sentimento di gioia e di secreta
riconoscenza, quasi si sentisse che una mano creatrice e benefica
avesse preparato quel quadro sublime onde offrirlo a
diletto dello sguardo dell'uomo. L'occhio di Gabriele vagava
dai monti alle acque, da queste al cielo, e l'anima
sua era compresa a quella vista da una piena e indefinibile
delizia.</p>

<p>Ma quella lucentezza dell'aria, quel lusso di raggi brillanti
e di colori pari in ciò ai contenti della vita, s'andava
rapidamente attenuando; e mano mano che le ombre dei
monti vicini si estendevano, che offuscavansi i lontani, che
la porpora del cielo tramutavasi morendo in un bruno cilestre,
nel cuore di Gabriele svaniva quel senso di felicità
di cui era stato per varii istanti penetrato, e vi tornava a
risorgere più vibrato e affannoso il primitivo pensiero. Allorquando
intera oscurità coverse le montagne e i colli,
ed abbrunissi il lago, nè altro apparve distinto in nere
forme a' suoi occhi che le mura e le torri della sottoposta
Fortezza, vi lasciò cadere mesto uno sguardo, indi piegò
addolorato il capo tra le palme e sospirando tutto s'ingolfò
ne' proprii pensamenti.</p>

<p>Nessun moto del cuore è sì espansivo, nessuno impelle
sì forte l'anima a diffondersi quanto quello dell'ammirazione
che nasce alla vista del bello profondamente sentito. Lo spirito
invaso da una ideale armonia si desta spontaneo ad
un inno di gioia, che a molti è dato internamente sentire,
al solo genio concesso l'esprimere; guai però se nell'ebbrezza
dell'animo commosso s'affronta la convinzione che in
niun petto un cuore è partecipe alle vibrazioni del nostro,
che muto all'altrui mente è il nostro tripudio, e si esala e
svanisce inconsiderato come una voce melodiosa nella solitudine!
allora il senso d'un cupo isolamento ricade su di
noi, ci tormenta, ci opprime, e non v'ha refrigerio allo
spirito se non nell'incontrare la traccia d'un oggetto cui
sia cara la nostra sorte, ed a cui tutto riferire quanto v'è
di prezioso nella nostra esistenza.</p>

<p>Tale era stato il giro delle idee di Gabriele, e quando
chinata la testa rimase immobile nella massima concentrazione,
era pervenuto appunto all'investigare se quell'oggetto
a cui unicamente teneva rivolto il pensiero, quello da cui
solo bramava un ritorno d'affetti, quello che aveva per lui
dato un prezzo pria ignoto alla vita, e che stimava unica
e straordinaria fra le creature, sentisse per lui verace e fervoroso
interessamento. Nuovo però ed inesperto com'era nei
nodi d'amore, passava colla fantasia per cento chimere,
senza saper trovare ove potesse posarsi per dedurre con fiducia
una speranza, ma pure incalzato dal bisogno di dare
a se stesso una positiva risposta:</p>

<p>"Chi son io per lei? (diceva tristamente tra se stesso)
Come posso credere d'averle cagionato ciò ch'ella produsse
in me, se quello che io provo non fummi destato mai da
altra persona fuorchè da lei sola? Dunque ella sola può
operare sì maraviglioso prodigio: sperare d'aver causato in
lei un simigliante effetto sarebbe una vanità sconsigliata.
Quante donne non vidi, quante non mi guardarono? Eppure
chi mai fu a' miei occhi che pareggiasse costei, questa
semplice montanina di celeste sembiante, che certo gli angeli
del paradiso non ponno averne un più dolce e leggiadro?
E le sue pupille! oh ch'io non vi pensi! un tremito, un
ardore mi scorre dalla testa ai piedi se mi rammento i suoi
occhi. Qual forza irresistibile sta in essi! che sia una malía,
una potenza sovrumana per consumare la vita di chi
li affisa? No che sì stupenda bellezza, una tale soavissima
fiamma, non può essere l'opera d'arti infernali? e se ben
anco fosse un incanto, vi struggerei volenteroso tutti i miei
giorni. Ah con qual forza io sento che vorrei essere davanti
al suo pensiero così come essa lo è incessantemente al mio e
vorrei ch'ella sapesse quanto io provo per lei, quanto desio
mi arde di mirarla, di vagheggiarla, di pendere da null'altro
che da' suoi sguardi, dalle sue parole! Oh s'io
vivessi sempre nella sua capanna, se la seguissi pe' suoi
monti, mi stassi ognora al suo fianco... se le esprimessi...
e se ella.. cielo!... qual gioia!"--Fu sì forte la sua esaltazione
a tal pensiero e il suo immaginare sì vivo, che invaso
da un trasporto d'amore, balzò in piedi quasi se Rina gli
stesse realmente d'accanto: ma ritornato in se ad un tratto
lasciò cadere rattristito le braccia, e s'assise meditabondo
di nuovo.</p>

<p>Trasparente, leggiero come il velo d'un aereo spirto
una nuvoletta che s'andava argentando, annunziò il sorgere
della luna, che, senza ecclissare alcuno degli astri, in mezzo
ad una sfera di pallida luce spuntò col falcato disco sul
nero ciglione degli opposti monti. Gabriele mirò quel candido
lume del cielo con occhio di tenerezza, quasi fosse
sorto ad arrecargli conforto e speranza, ed a lenire l'ardore
che l'infiammava colla soavità del suo mite splendore;
ma poco stette che anche quella luce gli parlò al cuore di
Rina, e "No, esclamò con affanno, no, io non vedrolla
forse mai più:, e se pur la vedessi, come mai farla mia? Il
vorrebbe Gian Giacomo, l'assentirebbero gli altri parenti
miei? Ebbene, se, essi si oppongono a tale mia brama,
che mi veggano ben tosto morire. O Rina, o morte. Ecco
il voto ch'io pronuncio invocando i santi del cielo, di cui
voi, o lucenti pianeti, adornate la soglia. Sì, lo ripeto: o
Rina o morte: e questo mio voto fia sacro come se il pronunciassi
innanzi al più miracoloso degli altari".</p>

<p>Come avviene egli mai che l'amore, il quale dir si può
l'eccesso della vita, faccia volgere sì agevolmente lo spirito
all'idea del morire? Come mai l'anima, anzichè venire atterrita
dall'idea del passaggio dal più profondo sentire all'assoluta
quiete della tomba, la sospira e la brama? Noi
non osiamo investigarne la causa, ma qualunque essa sia,
fatto è che Gabriele fu condotto rapidamente dalla propria
fantasia ad abbracciare come rimedio estremo all'amor suo,
se stato fosse sventurato, la morte, e proferendone il voto,
sentissi ringagliardire, e fatto maggior di se stesso, aumentarsi
in petto la speme.</p>

<p>Dopo avere così lungamente vaneggiato in amorosi delirii
ora piegando a placidi consigli, ora ad estremi rimedii avvisando,
guardò la luna che salita a mezzo il cielo annunziava
essere già inoltrata la notte, e pensò di là discendere
per ritrarsi in sua stanza a riposo, onde, alzatosi, entrò
nella porta quadrata della torre per calare da essa al basso;
Nel momento però che stava per porre il piede sul primo
gradino, udì al fondo della scala lieve rumore di pedate ascendenti,
e travide un lucore debolissimo come di lanterna Coperta
da mano o da altro impedimento. Egli non potendo scorgere
chi fosse che su venisse perchè nel rimanente quell'interno
della torre era oscurissimo, non vedendovisi che alle
sommità un barlume di luna che penetrava da ristrette fenditure
del muro, retrocesse di nuovo sul baluardo onde evitare
uno scontro con chi saliva fra quelle tenebre, che dar
potesse luogo a sospetto o ad allarme, poichè suppose si
fossero soldati che salissero a far la scôlta sul bastione medesimo.
Retrocesso che si fu per ischivare eziandio di mostrarsi
improvvisamente al loro uscire dalla torre, si ritrasse
a qualche distanza di là, e oltrepassando il rialzo che copriva
la casamatta, ed ove era stato pria seduto, si pose ad una
diecina di passi lontano appoggiandosi ai merli che guarnivano
il muro in vista d'uomo che stesse quivi oziando a
rinfrescarsi all'aria notturna.</p>

<p>Le pedate s'andavano facendo più distinte e indicavano
al rumore d'essere di più persone, l'una delle quali apparve
al fine sul limitare della quadrata apertura: era quegli
che recava la lanterna. Porse in avanti il capo pria di
mettersi fuori del tutto, e portando la lanterna all'altezza
del volto spiò d'intorno con sospetto; ma non s'accorgendo
di Gabriele, uscì francamente dalla torre. Appena ebbe posto
piede sul baluardo, e venne rischiarato per intero dal
chiaro della luna che quivi batteva, Gabriele mirandolo attentamente
s'avvide con istupore al suo vestimento che non
era un soldato, nè altro uomo del Castello a lui noto: a
tal vista immediatamente appiattossi traendosi tutto entro
l'ombra fitta del rialzo merlato onde attendere e scoprire
a che e con chi fosse quivi venuto quello straniero. Questo
chiuse la lanterna di maniera che non mandava affatto più
lume, la posò al suolo e si rivolse poscia alla porticella della
torre accennando colla mano agli altri che s'avanzassero:
ne comparve uno ben tosto ed uscì traendo per mano un
altro che era pur tenuto da un terzo.</p>

<p>Guardinghi e cauti si fecero avanti anche questi appressandosi
al primo; e quale non fu la sorpresa di Gabriele
riconoscendo nella persona che stava di mezzo agli
ultimi venuti, il Cancelliere Maestro Lucio Tanaglia: volea
levarsi, farsi palese, e chiedere ad esso lui, come e perchè
fosse salito a quell'ora insolita sulla muraglia, e di
qual parte venissero quegli uomini che seco erano; ma
quatto ristette senza moversi, udendo in tal punto lo
stesso Tanaglia pronunciare tremando a mezza voce queste
parole: <i>Benedetta gente, perchè trattare così con un galantuomo...
con un vostro Milanese... con uno che cercava
di farvi del bene...--Taci</i>, dissero ad una voce,
ma pianissimo, quei tre--<i>Ma signore Iddio</i>, riprese Maestro
Lucio un po' più forte, <i>voi volete veramente...--Zitto,
o mori</i>: ripeterono gli altri più piano alzando tre pugnali.
Maestro Lucio si contorse e tacque. Quello ch'era salito
innanzi agli altri, s'accostò al rialzo della casamatta, vi si
mise carpone d'appresso, e andò tastando e percuotendo
leggermente il terreno tutto d'intorno col pomo dello stile
sinchè sentì rimbombarsi di sotto un suono di cavità.
<i>È questa l'entrata della scala secreta?</i> chiese allora con
bassi accenti rivolto a Maestro Lucio; ma desso parve non
intenderlo e continuò a tacere: i due che gli stavano a
fianco, squassandolo per le braccia, gli dissero all'orecchio:
<i>Rispondi.--Io non so niente</i>, esclamò con voce alta Tanaglia:--<i>Piano:
rispondi, o mori</i>; e gli appuntarono i pugnali
alla gola: <i>Oh povero di me, cosa volete ch'io sappia? ahi...
ahi... è quella... è quella...--Silenzio e queto</i>: disse
l'uno serrandolo più strettamente pel braccio ed abbassando
il pugnale, e l'altro l'abbandonò e si mise a terra presso
il primo. Sgrettolando il suolo e puntando insieme col ferro
degli stili ed una squarcina che s'avevano, sospendendo
il lavoro quando udivano il legno scricchiolare troppo forte,
giunsero a scassinare una tavola, e levandola, vedendovi
sotto un vano tondo e nero come di pozzo: <i>Ci siamo</i>, dissero
tra loro; e l'uno, alzatosi, riprese la lanterna, e scoprendone
il lume, si mise in ginocchio presso quel buco, e
ve la internò spingendovi la testa: <i>Ih ih</i>, disse al compagno,
<i>che scala lunga? non vi si vede il fondo: ma tanto
fa: tu scenderai pel primo, dietro a te Tanaglia, poi ci verrò
io, che ci terrò la punta alla pelle per farlo parlare: esso
ci deve additare i passaggi e la porta: se questa è aperta,
entra, e, ricordati, colpo alla testa perchè potrebbe essersi
coricato col giacco di maglia; se è chiusa, il Cancelliere
gliela farà aprire, e allora l'assaliremo in due: Gorano
starà intanto qui sopra a guardia per tenere libera l'uscita
di questa scala: presto all'opera che il tempo c'incalza.</i>
Appena ebbe desso ciò detto, si rialzò, fece accostare
il compagno che teneva afferrato Maestro Lucio, il quale
continuava a fare strani motti col capo, e mentre l'altro
si calava a mezza persona giù pe' gradini della scala della
casamatta, ridestò il lucignolo della lanterna, il cui chiarore
languiva e stava appunto per consegnarla al primo già disceso,
quando Gabriele, che dal luogo ove stava nascosto, aveva
perfettamente veduto ed udito ogni cosa, non dubitando che
l'intrapresa di quei tre fosse diretta all'assassinio del fratello
Gian Giacomo, acciecato dallo sdegno, nè potendosi più
oltre frenare, non badando a periglio, tratta rapidamente la
spada, scagliossi come folgore addosso a loro gridando a tutta
gola: "Traditori, siete morti".</p>

<p>Il primo ch'esso investì fu quello che ratteneva il Cancelliere,
e il trapassò sì giusto col ferro, che cadde morto
di piombo. Balzò tosto contro il secondo, che, esterrefatto
a quell'assalto improvviso, indietreggiò d'un passo, lasciandosi
cadere ai piedi la lanterna che si spense: Gabriele
nello stesso istante aveva mirato un colpo a quegli
che era calato giù colla metà del corpo nel pertugio, ma
gli andò fallito a causa dell'abbagliamento che gli produsse
alla vista la lanterna nel cadere, nè ebbe campo
di misurargli il secondo, perchè l'altro ch'era in piedi al
di fuori, gli si gettò alla persona furibondo col pugnale nella
sinistra e la squarcina nella destra: Gabriele difendevasi
da costui valorosamente, anzi l'andava incalzando, ma
l'altro, che s'era tratto fuori dalla casamatta, gli si precipitò
di fianco, per il che a lui rimase tempo appena ruotando
la spada con una velocità ed una forza incredibile
di riparare gli opposti colpi che gli venivano tirati da fianco,
e dovette rinculando appoggiarsi di schiena al muro della
torre, ove all'incerto lume della luna ribatteva i disperati
assalti di que' furiosi che vedevano non esservi per loro altro
scampo che nell'ucciderlo.</p>

<p>Nel frattempo Maestro Lucio, che appena s'era sentito
sciolto il braccio, senza pur guardare da che lato venisse il
soccorso, s'era dato a gambe pel baluardo, andava gridando
a tutto potere: "Ai nemici... Al tradimento... Agli assassini";
le voci clamorose di lui, quella di Gabriele, il suono dei
ferri che si percotevano, destarono le guardie del Forte, che
abituate da qualche mese in quella elevata parte del castello
ad una inalterata notturna quiete, non vigilavano col dovuto
rigore ai loro posti, nè ponevano le ordinanze ad esatta fazione:
in un momento si sparse l'allarme, i tamburi sonarono
a stormo, e gli uomini d'armi ed i Capitani accorsero in
folla nel cortile. Primo fra questi fu il Pellicione che, discinto
e coi capegli scarmigliati, balzato dal letto, discese impugnando
la sua lunga spada, ed a capo d'un drappello di guardie munite
di fiaccole e d'archibugi salì rapidamente per la scala
della torre al baluardo. Vi ascesero ben tosto da diverse parti
anche Alvarez Carazon, Sarbelloni e il Bologna con molti
altri soldati provveduti di lumi e d'armi. In pochi istanti si
videro sbucciare dalla torre le guardie, e venire gli altri
uomini accorrendo colle fiaccole, distendendosi in lunga fila
per le mura. L'uno dei due che stava combattendo con Gabriele,
allorchè udì accorrere uomini, gettò il ferro e corse per
scagliarsi dall'alto della muraglia, ma balzato in quel mentre
fuori dalla torre il Pellicione, il raggiunse gridando "Per la
spada di san Michele, prendi questa" e con un colpo d'impugnatura
nelle tempia il fece precipitare al suolo tramortito
e grondante di sangue; l'altro, più fiero e vigoroso, benchè
circondato da gran numero di uomini d'armi, si difese disperatamente,
sino a che vedendosi accerchiato e stretto da
ogni parte, ed accorgendosi di non potere più a lungo resistere,
si mirò al cuore una pugnalata; ma preso in alto il
suo braccio, venne distolto il colpo, e cento mani che gli
caddero addosso lo strascinarono a terra, da dove in vano
tentò si dibattendo di sollevarsi.</p>

<p>Intanto da tutti gli spaldi s'era accuratamente guardato
se vi fossero nemici sotto le mura o nei luoghi e pei monti
vicini, s'era osservato se vi stessero scale od insidie presso
il Castello, ma non s'era veduto ombra d'uomo: tutto era
tranquillo, nè udivasi quasi un movere di foglia. Fatte per
ciò ricollocare le guardie ai primi posti, i Capitani s'affrettarono
parte intorno al Cancelliere, e parte presso Gabriele
onde udire come mai fosse nato quell'avvenimento. Ma
Maestro Tanaglia, pallido, tremante e contraffatto, piegando
il capo alternativamente ed allargando le braccia, non sapeva
altro dire con affannosa voce se non che "Le capitano a me...
sono pure un uomo sfortunato!... tre Milanesi costringermi
a forza ad essere complice in un fatto simile!... a rischio...
oh! ma, mi credano, io sono innocente... povero Tanaglia!
povero Tanaglia!" Gabriele all'incontro, non agitato ed
alterato se non quanto l'ira e la foga del sostenuto combattimento
necessariamente il volevano, appoggiato alla propria
spada, narrò succintamente tutto l'occorso, dicendo però d'ignorare
affatto, come era il vero, chi si fossero quei tre,
come penetrati nel Castello, e in qual modo colà venuti. I
Capitani rimasero maravigliati e confusi a quella narrazione al
pari di lui. Il Pellicione comandò ad alcuni soldati che prendessero
sulle spalle quell'ucciso e quello che giaceva tramortito,
e giù se li portassero dal baluardo recandoli nella
sala della <i>Quistione</i>, che era dove si giudicavano dal Castellano
tutti i rei di gravi delitti, ed ordinò che quivi pure si
conducesse quel terzo preso vivo e sano. Così fu fatto. In
un momento venne sgombrato il baluardo, spente le fiaccole,
mandato ordine alle Rocche ed al Porto, ove quel rumore
nato nel Forte aveva eccitato un generale movimento, che
tutti si rimanessero ai loro posti in quiete, ed ogni cosa
venne racquetata come era da prima.</p>

<p>Gian Giacomo, al battere de' tamburi sorto dalle coltri,
s'era armato prontamente, e saputo da' suoi sergenti essere
causa di quella chiamata all'armi alcune grida uditesi alle
mura, accorreva quivi anch'esso unitamente ad Agosto suo
fratello, a Volfango, al Borserio, al Mandello venuti tostamente
intorno a lui; ma giunto appena a metà del cortile, s'incontrò
nel Pellicione, in Gabriele e ne' soldati che discendevano
recando due uomini a spalla, e tenendone strettamente
afferrato un altro di feroce cipiglio, e coi panni lacerati e
sanguinosi. Subito che ebbe udito in brevi parole l'accaduto,
fu preso tosto da forte sospetto che quello fosse stato l'esito
d'una trama de' suoi nemici, e divenne cupido oltre modo
di scoprire in ogni parte l'arcano per trarne alta vendetta.
S'avviò quindi alla sala della <i>Quistione</i> ove entrarono i
principali Capitani, Gabriele e Maestro Lucio, essendone
rimandati i soldati con ordine di tenere secreto quel fatto e
vigilare attentamente alle scolte.</p>

<p>Pria che s'incominciasse il giudizio, vennero quivi sej
robusti sgherri, sbracciati e pronti ad eseguire ad ogni cenno
quegli atti atroci che costituivano parte integrante della penale
giustizia di que' tempi, non solo ne' castelli de' feudatarii
e de' piccioli Signori, o piuttosto tiranni di terre e paesi,
ma eziandio nelle città più vaste dei reami e degli imperii.</p>

<p>La sala della <i>Quistione</i> era un'ampia stanza quadrangolare,
la cui vôlta era sostenuta da grossi e ruvidi pilastri;
non avea finestre; solo vi si vedevano due porte, l'una
che da uno stretto corritoio metteva quivi entro, l'altra,
chiusa da grandi spranghe di ferro, che dava ingresso ad un
carcere sotterraneo. Gli arnesi ch'ivi si trovavano erano una
gran lampada che pendeva da un anello fitto nella volta,
un tavolo, una sedia a bracciuoli, altri sedili grossolanamente
tagliati, un gran braciere di ferro per accendervi
carboni, catene, corde, randelli e cavalietti, stromenti tutti
che s'usavano per tormentare.</p>

<p>Stesi a terra l'uno accanto all'altro il ferito e l'ucciso,
e messo l'altro in salda annodatura, venne accesa la lampada
e collocato sul tavoliere l'occorrente per iscrivere, al
che fare s'accinse il Mandello, siccome l'uno dei più istrutti;
quindi il Castellano, assisosi in mezzo a' suoi, si fece condurre
innanzi quello incatenato, e misuratolo dello sguardo
dalla fronte ai piedi, senza che desso mutasse punto di suo
audace e feroce portamento, gli domandò con voce severa:
"Chi sei?" ed ei rispose: <i>Sono Marco Spinaferro</i>.--Di
qual luogo?--Milano.--Quando venisti in questo Castello?
--<i>Ci sono entrato ieri col seguito di quei signori</i> (ed accennò
Volfango e Agosto Medici)--Con chi eri tu?--<i>Con
Ambrosio Bina e Antoniotto Gorano.</i>--Sono quei
due colà giacenti?--<i>Essi stessi.</i>--Per qual causa sei qui
venuto?--<i>Per ucciderti</i>", esclamò con tuono più fermo e
con un lampo di rabbia e di minaccia in volto: tutti fremettero
di sdegno, ma il Castellano freddamente proseguì:
"Chi t'ha mandato?--<i>Nessuno.</i>--Mentisci; tu non mi
conoscevi; palesa chi fu quello che t'ha dato tal ordine?--<i>Nessuno.</i>--
Morirai nei tormenti se non rispondi il vero:
da chi fosti spedito?--<i>Da nessuno, ripeto</i>".</p>

<p>Gian Giacomo accennò agli sgherri, e questi attaccarono
tosto Spinaferro alla corda: pria che s'incominciasse la tortura,
il Castellano gli ripetè più volte la richiesta, da chi avesse
avuto il comando di togliergli la vita, ma non ne ottenne
alcuna risposta, nè gli squassi e lo slocamento di tutte le ossa
valsero a trargli alito mai dalla bocca che sordi lamenti. Fu
calato dalla corda: e benchè avesse pel tormento perduto il
vigore di reggersi, non gli fu dato che breve riposo, perchè
Gian Giacomo volle in sua presenza assumere tosto ad
esame anche il Cancelliere e Gabriele, onde tentare almeno
di venire in chiaro del fatto.</p>

<p>Eccolo in breve come risultò dalle deposizioni di Maestro
Tanaglia, che ebbe tanta parte a suo mal costo in quell'avvenimento,
e che lo stesso Spinaferro confessò per vero. Entrati
che si furono i tre congiurati nel Castello frammisti ai
seguaci de' due ambasciatori di Gian Giacomo, penetrarono
con essi inosservati nel Forte, e vi si tennero celati sino al
principiare della sera. Quando si fu oscurato il giorno, si
fecero da un soldato guidare alle camere di Messer Lucio,
che il Bina conosceva di persona per essergli stato scolare,
e sapeva trovarsi in quel Castello nella qualità di Cancelliere:
là pervenuti gli si appalesarono per tre nobili Milanesi
fuggiti dalla patria per la persecuzione degli Spagnuoli, ed
astretti per trovare salvezza a rifuggirsi a Musso, e circondandolo
caldamente lo scongiurarono a volerli quella notte
stessa condurre alla presenza di Gian Giacomo, onde intercedere
da lui di essere ammessi a militare sotto la sua bandiera
in qualità di capitani di ventura. Maestro Tanaglia, al quale
riusciva incomoda e disgustosa quella visita, ed a cui quella
pressa sembrò strana e artificiosa, rifiutossi d'accedere alla
loro richiesta, e ciò fece principalmente perchè temeva gravi
rimproveri dal Castellano se avesse osato condurgli innanzi di
notte que' tre stranieri che s'avevano certe faccie sinistre,
che più le andava esaminando, più gli apparivano di cattivo
augurio. Infatti appena ebbe espressa la sua negativa,
i tre Milanesi lo guardarono con tali occhi cagneschi facendo
certi atti di secreto accordo, che desso dovette affrettarsi per
calmarli ad addurre come causa di suo rifiuto che il Castellano
soleva in certe ore della notte recarsi sul baluardo. Allora
quei tre gli chiesero che li guidasse ad un sito ove
potessero scontrarsi in lui, ma inosservati, perchè non volevano
che altri s'accorgesse di loro. Tanaglia, affannato di vedersi
incalzato in tal modo, rispose che anche ciò era impossibile
perchè il Medici usciva dalle sue stanze per una secreta porta
che s'aveva comunicazione sotterranea coi baluardi, e che
di là rientrava poscia nelle sue stanze istesse, e guardi il
cielo se alcuno avesse ardito mostrare di conoscerlo quando
percorreva da solo notturnamente il Forte o le Rocche.
L'uno di que' tre, e precisamente Spinaferro, fece un cenno
della mano agli altri due, e tutti insieme sfoderarono i pugnali
e furono addosso a Maestro Tanaglia, e puntandoglieli al petto
lo obbligarono a dire ove fosse l'entrata della scala sotterranea
che metteva capo alle stanze del Castellano: il Cancelliere
che s'aveva inteso un giorno narrare che quel rialzo che
esisteva sul baluardo presso la torre copriva una secreta
strada, ignorando però che dessa quella fosse realmente che
scendeva all'indicato luogo, spaventato e tremebondo, palesò
quanto sapeva: i congiurati l'afferrarono tosto strettamente
e il forzarono, minacciandolo di morte, a seguirli indicando
la via che conduceva al baluardo. Tanaglia già più morto
che vivo tentò ogni mezzo di persuasione per farli desistere
da quell'impresa, ma strascinato a forza e sempre colle
punte alla persona dovette discendere, passare lungo il porticato
del cortile, ove sperò invano d'incontrare soldati,
e gli fu forza salire dalla torre al baluardo, ove quanto sia
avvenuto è già noto ai nostri lettori.</p>

<p>Nel tempo che Gian Giacomo ed i suoi Capitani udivano
con sorpresa ed isdegno la narrazione delle particolarità d'un
sì ardito ed iniquo attentato d'assassinio, cui il truce viso,
l'audacia e la costanza di Spinaferro nel tacerne tra i più
crudeli dolori la vera cagione motrice, davano aspetto d'un
fatto straordinario d'alto ed importante interesse, gli sgherri
che stavano d'intorno ad Ambrogio Bina, che il colpo dato
dal Pellicione aveva lasciato per lungo tempo privo de' sensi,
annunziarono che andava riprendendone l'uso e che proferiva
chiare parole. Sperarono tutti che costui, siccome affievolito
del corpo, il sarebbe stato anche dello spirito, nè
avrebbe avuta la forza e l'ostinazione del silenzio di Spinaferro,
ma svelerebbe l'origine, la causa e gli ordinatori di
quel misfatto che ad ognuno stava sì a cuore il conoscere. Non
potendosi però Bina sollevare da terra, s'alzò il Castellano
e gli altri seco, e gli si portarono d'intorno.</p>

<p>Interrogato del nome suo e dei fatti già esposti, rispose
conformemente al compagno; ma quando si venne al chiedergli
di palesare da chi s'avessero avuto il comando di
recarsi colà per torre la vita al Medici, tremò, si confuse
e tacque, Gian Giacomo, preso da estrema rabbia, ordinò
gli si strappassero le carni con ferri roventi se puntigliavasi
più oltre a tacere quel secreto: ad un tratto ardenti carboni
rosseggiarono nel braciere, entro cui vennero collocati bidenti
uncinati di ferro: si denudarono al Bina il petto e le
spalle, e due sgherri gli si accostarono scuotendo colla destra
i grafii arroventati. Alla vista di quei tremendi arnesi di
martirio che stavano per lacerarlo, non potè il Bina resistere,
e invocò si sospendesse il tormento che direbbe il tutto. A
queste sue parole s'udì uno scroscio di catene e il grido
di, <i>taci, traditore</i>, che Spinaferro emise scuotendosi furiosamente,
e tentando di gettarglisi addosso, ma gli sgherri lo
strinsero più saldamente fasciandogli con un lino la bocca.
Un freddo sudore, un impallidimento mortale coprirono il volto
di Bina, che tre volte tentò parlare e tre volte si tacque,
sin che ferito da una graffiata rovente, "Ohimè! gridò, dirò
tutto, dirò tutto benchè i miei figli debbano pagare colla vita
queste mie parole: io gli avrei fatti ricchi se il colpo non andava
fallito: essi stanno nelle mani di quello che ci comanda...
non il signor Duca, quell'altro di... Oh Beata Vergine della
Scala, soccorretemi! il demonio mi strangola perchè do la
morte ai miei figliuoli... e ho giurato di non parlare...
soccorso... soccorso... mi ha preso il collo... mi stringe...
mi strozza..." A tal punto un gonfiamento assai visibile della
gola gli tolse la voce; esso portò quivi le mani in atto di
tentare d'allargarsi un capestro o strettoio che il serrasse,
stramazzò quindi convulso battendo il capo con forza sul
pavimento; venne rialzato e trattenuto, ma gli si rovesciarono
le orbite degli occhi, gli spumeggiò di bava e sangue
la bocca; e soffocando spirò.</p>

<p>Alla vista di sì atroce scena restarono compresi d'orrore
anche gli animi più duri di quegli uomini fieri: un terrore
secreto si sparse ne' loro cuori, perchè le parole e la causa
ignota della morte di Bina li persuase che fosse dessa veracemente
l'opera d'una mano invisibile che punisse in lui
un enorme peccato con cui avesse provocata l'ira divina.
I Capitani, ammutoliti e aggruppati in diversi atteggiamenti
d'intorno al Castellano, contemplavano con occhio atterrito
quel deforme cadavere. Gabriele, fattosi da un canto, ritraendo
lo sguardo da quello spaventoso e ributtante spettacolo,
gemeva come se avesse l'anima oppressa da un sogno
fatale. Il Cancelliere stava per svenire, teneva gli occhi immobili
ed era freddo come un morto: ei non sapeva in qual
mondo si fosse, ora gli ritornava alla mente il pericolo corso
d'essere ucciso da quei tre, e li voleva puniti, ora facea
riflessione ai loro tormenti, e gli parevano eccessivi; pensava
quanto esso stesso avea arrischiato d'essere preso in sospetto
di traditore, e quindi trattato a quel modo, e s'immaginava
i casi futuri e paventava di modo che il suo spirito
era un caos di terrori, di paure e di funeste aspettative.</p>

<p>Pel primo Gian Giacomo riprese la consueta sua fredda
apparenza: qualunque fosse la brama che s'avesse di mettere
a luce quell'arcano, pensò essere prudente consiglio di
più non insistere per iscoprirlo: pronunciò all'orecchio d'uno
degli sgherri alcuni secreti comandi, indi fece aprire la
porta di quella sala della <i>Quistione</i> e ne uscì assieme a tutti
i suoi.</p>

<p>Sebbene spuntasse appena il giorno, mandò a risvegliare
l'abbate di Frustemburgo parroco del Castello, e fece sonare
le campane della Chiesa nella Rocca di Sant'Eufemia per
far celebrare immediatamente la Messa, il che venne eseguito
con gran concorso di Capitani e soldati, i quali tutti si
recarono poscia ad assistere a più solenne celebrazione nel
tempio maggiore di Musso. Furono distribuite elemosine ai
conventi d'intorno: per cui si sparse una vaga voce d'uno
strano avvenimento accaduto nei Castello, ma non se ne
conobbero mai bene nè gli autori, nè la causa, nè il fine.
I tre congiurati assassini vennero sepolti nascostamente nel
sotterraneo, e tutti gli animi si rivolsero ai fatti più importanti
che si preparavano, la cui aspettativa era quivi di
massimo e generale interesse.</p>
<br>
<h3>CAPITOLO SESTO.</h3>

<pre>
                                   Il dì seguente allorch'aperte sono
                                      Del lucido orïente al sol le porte,
                                      Di trombe udissi e di tamburi un suono
                                      Onde al cammino ogni guerrier s'esorte.
                                      Non è sì grato ai caldi giorni il tuono
                                      Che speranza di pioggia al mondo apporte,
                                      Come fu caro alle feroci genti
                                      L'altero suon de' bellici instrumenti.
                                            TASSO, <i>G. L.</i>, C.° I.°
</pre>

<br>
<p>Sul finire di quella burrascosa notte in cui storditi e
confusi dall'inaspettato assalto del formidabile abitatore
della rupe di Nesso lasciaronsi strappare dalle mani la
preda che tenevano di sì certo ed importante possedimento,
Alessandro Gonzaga ed i suoi armati giunsero colla nave
rotta e sconquassata dal vento e dalle onde alla vista di
Como. Scorto che fu dalla città l'inalberato vessillo Ducale,
venne dato di subito ordine a varie navicelle che s'affrettassero
a recare soccorso a quel legno che mostravasi in
manifesto pericolo, poichè vedevasi il suo bordo radere a
filo le acque, e i rematori affaticarsi invano per vincere
l'impeto del vento che aveva rapidamente cangiata direzione.
Quando rimorchiata da freschi e robusti remiganti giunse
la nave in porto, il capitano Gonzaga sceso a terra, e
ordinato a quartiere il suo drappello, recossi prontamente
al palazzo del Governatore della città onde narrargli tutto
l'occorso, e procurare di giustificare in quell'evento la
propria condotta, ciò che ad esso lui forte premeva, poichè
il Governatore era in obbligo di tenere esattamente istruiti
con doppio rapporto la Corte Ducale e il De Leyva d'ogni
avvenimento relativo alla guerra col Medici, la quale era tenuta
per affare di sommo momento, ed a cui stava rivolta
l'attenzione dell'intera Milano.</p>

<p>S'aveva allora Como per governatore il cavaliere spagnuolo
<i>Dom</i> Lorenzo Mugnez Pedraria, successo in tal carica
a Federico Bosso, e nominatovi dal duca Francesco
Sforza per consiglio, o, diremo meglio, per espresso comando
di Antonio De Leyva, che, come s'intese, era Generale
supremo delle forze di Carlo V in Lombardia. Importava
assaissimo a questi che la città di Como, considerata
per una delle piazze più forti, e che aveva avuta decisa
influenza nelle ultime contese tra il Ducato e l'Impero,
si trovasse nelle mani d'un suddito dell'Imperatore per farla
affievolire e decadere, poichè di tal modo qualunque avvenimento
nascere potesse per l'avvenire, era pur sempre una
città che avrebbe opposto minore ostacolo ad essere conquistata
e sottomessa, e un gran punto d'appoggio per le
consecutive militari operazioni. La scelta fatta dal De Leyva
della persona del Governatore serviva mirabilmente al suo
scopo, imperciocchè in tutti i vasti possedimenti del Monarca
Spagnuolo al di qua e al di là del mare non eravi vassallo
la cui fedeltà si potesse asserire più intera e incorrompibile
di quella di <i>Dom</i> Lorenzo Mugnez Pedraria.</p>

<p>Era questi uno di quegli uomini che si potrebbero dire
nati colla scala delle dignità e delle gradazioni sociali stampata
nel cerebro, per i quali diventa natura il sottomettersi ciecamente
ai voleri delle autorità superiori e l'esigere d'essere
nell'egual modo dagli inferiori ubbediti: era desso in somma
l'uno di que' tali che <i>por ordinacion de su Magestad</i> sarebbe
saltato a piè pari in una voragine o in un forno, ma v'avrebbe
fatto saltare altresì il più prossimo parente od amico
se così gli fosse stato imposto.</p>

<p>Fra le segrete istruzioni che vennero date dal De Leyva
a <i>Dom</i> Lorenzo Mugnez appena fu nominato Governatore,
la principale era quella di sguarnire Como di difese, e guastarne
e demolirne il più ch'ei potesse le fortificazioni,
compiendo però tutto questo di maniera tale che apparisse
fatto a solo interesse del governo del Duca, adducendone
sempre motivi che valessero a togliere dall'animo dello
Sforza ogni sospetto di causa opposta al proprio vantaggio.
Infatti, dopo brevissimo tempo da che Mugnez Pedraria era
Governatore, accadde che Gian Giacomo Medici, vinta e
sconfitta la flotta Ducale, pervenne colle proprie navi sotto
le mura di Como, mise a fiamme i sobborghi della città,
e per poco stette non si rendesse assoluto padrone della
città medesima. Colse tosto occasione da quel fatto il Governatore,
che bramosissimo era di dare esecuzione ai comandi
del De-Leyva, ch'ei riguardava come sola legittima autorità
a lui superiore, e riferì al Duca che la sicurezza della
città da esso governata richiedeva che si atterrassero tutte le
opere forti esteriori, ed in ispecie il Castello, poichè avendosi
moltiplicate prove dell'audacia e dell'abilità del Medici nell'impossessarsi
delle Rocche le più diligentemente custodite,
siccome aveva fatto di quelle di Chiavenna, di Morbegno,
di Lecco, di Perego e di Incino, era da temersi che con
qualche stratagemma potesse giungere ad ottenere anche le
fortezze che contornavano Como, da dove avrebbe poi facilmente
colle artiglierie costretta la città ad arrendersi; opinava
quindi essere prudente ed utile partito lì concentrare
le forze dentro le mura della sola città, dando tosto mano
all'atterramento di tutte le esterne fortificazioni. Il De-Leyva
chiamato dal Duca a consiglio sostenne con tutto il suo
potere l'avviso del Governatore, e il Duca, o fosse che
rimanesse convinto delle ragioni addotte nella proposta, o
più probabilmente stimasse inutile l'opporvisi, sperando ben
anche coll'acconsentire d'ottenere in quella guerra maggiori
e più costanti rinforzi di truppe Imperiali, rescrisse a <i>Dom</i>
Lorenzo Mugnez operasse quanto meglio stimava opportuno
alla difesa della città a lui affidata. Appena lo Spagnuolo
s'ebbe nelle mani tale consenso, impiegò quanti potè soldati
e popolo a smantellare pel primo il Castello Baradello,
antico e famoso Forte che sorgeva a ponente della città
sovra una altura, e di cui si vede tutto giorno unico avanzo
una quadrata torre, ch'è quella stessa in cui morì rinchiuso
entro una gabbia di ferro il Milanese guerriero Nappo
Torriano che, vincitore de' Comaschi in tante guerre, cadde
alla fine lor prigioniero nella battaglia di Desio, e fu da
essi per vendetta fatto in sì barbaro modo miseramente
perire. Come il Baradello vennero distrutte le rocche, i
ridotti e i baluardi che munivano a qualche distanza quella
città, e colle ruine e le macerie ne furono colmi i fossati.
D'uopo è però dire che per rendere più verisimile agli occhi
del Duca la cagione di quel disfacimento, ed eziandio
per non rimanersi affatto scoperto ed indifeso, stante la
minacciosa vicinanza del Castellano di Musso, furono dal
Governatore fatte restaurare ed afforzare le mura e le torri
che cingevano immediatamente la città dal lato del lago, dove
il bastione era guasto e cadente per gli infiniti colpi a cui
era stato meta nei tanti quivi tentati assalti.</p>

<p>Il governo però che <i>Dom</i> Lorenzo Mugnez Pedraria esercitava
sui Comaschi non era duro troppo nè gravoso, avuto
riguardo alle circostanze dei tempi: voleva che nessuna resistenza
s'opponesse a' suoi cenni, nessun ostacolo od indugio
si frapponesse all'esecuzione degli ordini che venivano
da lui emanati, esigendo che gli uomini di tutte le classi
indistintamente li eseguissero, ma siccome ei non era per se
stesso nè capriccioso, nè spogliatore, nè iniquo, manteneva
in Como un regime equabile e scevro di que' tirannici e mostruosi
eccessi di cui erano stati sì feraci i tempi del Bosso
e del Martinengo. Ciò poi che faceva a tutto suo vantaggio
piegare la bilancia di confronto co' due suoi accennati
predecessori, si era la castigatezza esemplare de' suoi costumi,
per cui non solo rispettava egli stesso, ma costringeva
gli altri tutti ad avere scrupoloso riguardo alle donne
ed alle fanciulle altrui, nessuna colpa sì severamente multando
quanto quelle che in cose di tal fatta si commettevano.
Dicevasi che nella sua giovinezza avesse seguiti i costumi alquanto
liberi e gentili del Duca di Medina-Celi, sotto il cui
comando aveva militato, ma venuto poscia in Alemagna alla
Corte di Carlo, e vedendo che l'Imperatore, tutto involto in
teologiche disputazioni, ne aveva sbandita ogni galanteria,
s'accasò immediatamente con <i>Dona</i> Graciana, figlia del
conte di Vandesten di Anversa, e non affisò più mai lo
sguardo se non accigliato in volto ad altra femmina.</p>

<p>La severità del Governatore, sebbene non valesse a por
argine a tutti i disordini cagionati dalla sfrenata licenza della
soldatesca, giovò non per tanto sommamente agli abitanti di
Como, perchè essendo la città a molte riprese piena d'uomini
d'armi la maggior parte Spagnuoli inclinatissimi ad ogni
libidine, oltre la roba che questi giornalmente al popolo consumavano,
oltre il fastidio che dell'albergarli arrecavano, e
la necessità in cui ponevano di concorrere i doviziosi colle
sostanze, i poveri coll'opera al rintegramento della flotta,
alla compera delle armi e delle salmerie, avrebbero eziandio
date gravissime molestie d'altro genere e commesse le più
odiose e crudeli violenze, se alcuni potenti cittadini Comaschi
non avessero ottenuto col mezzo del Pedraria clamorose soddisfazioni
a simili ingiurie.</p>

<p>Il Governatore albergava in un palazzo che s'avea
l'aspetto di Castello abbellito da varii fregi e dagli stemmi
ducali e del municipio, e sorgeva a mezzodì della città poco
lungi da Porta Torre: all'entrata di esso stava sempre a
guardia un corpo d'alabardieri Spagnuoli, e un drappello
di Micheletti pronti ad eseguire quanto fosse necessario per
fare rispettare gli ordini e le leggi.</p>

<p>Allorquando entrò Alessandro Gonzaga in quel palazzo, il
Governatore trovavasi in una delle interne sue sale, ove stava
tutta raccolta la di lui famiglia, imperciocchè era l'ora del <i>distillado</i>.
Chiamavasi con tal nome una bevanda d'uso comune a
que' tempi tra i ricchi Spagnuoli<a id="footnotetag11" name="footnotetag11"></a>
<a href="#footnote11"><sup class="sml">11</sup></a>, la quale veniva composta
di essenza di drogherie consumate negli spiriti, e stillata nell'acqua
frammista allo zucchero: ed era costume il prenderla
il mattino da tutte le persone della stessa famiglia riunite insieme,
la quale usanza è praticata tuttogiorno in alcune città
per bibite d'altra specie. La sala del <i>distillado</i> era addobbata con
arazzi fiamminghi: in mezzo ad essa vedevasi sopra un tavolo,
coperto da ricco tappeto, un gran vaso d'argento che
conteneva l'odoroso liquore, e avanti a ciascuno de' seduti
stava collocato un alto calice di cristallo entro cui veniva versata
la bevanda. Dom Lorenzo Pedraria era quivi assiso in un
gran seggiolone: grande e magro mostravasi di corpo, i di
lui capelli, che incominciavano ad incanutire, vedevansi corti
e smozzicati, ad eccezione d'un picciol ciuffo che gli stava
ritto sulla fronte; portava un ampio elevato collare, ed il suo
viso, scarno e improntato d'un'aria grave imperiosa, andava
distinto da due mustacchi e da un fiocchetto di pelo sul
mento, tagliato in forma triangolare, ch'era alla moda del re
Dom Filippo. A fianco a lui da destra stava Donna Graciana,
nel cui pingue e imponente aspetto appariva tutto il <i>sussiego</i>
che conveniva alla moglie d'un <i>hydalgo</i>, d'un governatore:
aveva dessa d'intorno al collo ornamenti di pietre di gran
valore, ed il suo abito nero a larghe maniche era adornato
di pesanti ricami in oro; presso ad essa stava una sua giovinetta
figlia, la cui bionda capigliatura rilevata ed intrecciata
di perle consuonava mirabilmente colla singolare bianchezza
del suo volto: gli abiti di lei non erano meno ricchi
di quelli di sua madre. A sinistra del Pedraria sedevano
Diego e Fernando suoi figli, ardenti, leggiadri ed orgogliosi
giovani che aspiravano ai primi gradi della milizia e
che avevano già cinto il fianco della lunga spada Ibera. Nè
mancava in quel convegno quegli che aveva la spirituale supremazia
nella famiglia: stava desso a capo al desco in contegno
umilmente fiero, e dalla foggia dello scapolare e dalla
bianca tonaca che indossava appalesavasi un monaco dell'ordine
dei Domenicani.</p>

<blockquote class="footnote"><a id="footnote11"
name="footnote11"><b>Nota 11:</b></a><a href="#footnotetag11">
(ritorno) </a> <i>Lopez Her. Hisp. mor.</i></blockquote>

<p>Al momento della venuta colà del Gonzaga regnava quivi
perfetto silenzio, perchè il Governatore, mentre andava vuotando
a sorsi il suo calice di <i>distillado</i>, leggeva con somma
attenzione frammista a sorpresa un foglio che teneva nella destra
e che gli era stato recato pochi istanti prima da un messaggiero
giunto da Milano. Al rumore dei passi fatto dal Gonzaga
nell'avanzarsi, levò gli occhi di sfuggita, e appena vedutolo, gli
fece una dimostrazione giuliva del volto indicando essere
desso appunto la persona che in quel momento desiderava:
scorse rapidamente le ultime linee del dispaccio, e vuotato
d'un fiato il fondo del bicchiero, il depose sul tavolo,
s'alzò, e fattoglisi incontro, "Avrei mandato, disse, in
questo istante a ricercare di lei, signor Capitano, se per
buona sorte non si fosse ella stessa recato in palazzo: ho a
comunicarle un ordine pressantissimo del signor Duca e dell'Eccellentissimo
signor Generale, che mi è pervenuto brevi
minuti sono, e che si è della massima importanza". Ciò detto,
chiamò i servi ad alta voce, salutò della mano la sua famiglia,
e preceduto da due paggi che spalancarono le porte,
entrò col Gonzaga in una camera di poca dimensione, occupata
in gran parte da uno scrittoio ornato d'arabeschi dorati e
tutto ingombro di libri, di carte e di fogli stampati, al di
sopra del quale vedevasi in un gran quadro il ritratto in piedi
di Carlo V coll'abbigliamento guerresco, avente sul petto
una collana in cui tenevano luogo di gioie gli stemmi di tutte
le provincie del suo impero.</p>

<p>Il capitano Gonzaga, tosto che si fu quivi adagiato, pria
che il Governatore prendesse la parola, disse doversi a lui
perdonare l'essersi recato in sua presenza colla corazza e
coll'abito soldatesco lordo e disordinato, poichè era venuto
esso pure premurosamente, e appena tocca terra di ritorno da
una perigliosa e sfortunata spedizione onde dargliene pronto
ed esatto ragguaglio. Il Governatore l'invitò a narrare tosto
l'evento, ed esso raccontò la presa da lui fatta del fratello
e del cancelliere del Castellano di Musso, ponendogli
poscia l'avvenuta loro liberazione sotto l'aspetto il meno che
potè obbrobrioso pel proprio valore e per la propria vigilanza.
Fece esagerato novero delle forze e del numero degli
assalitori da cui si disse sorpreso nel più forte incalzare della
tempesta, e ad irrecusabile scusa di sua sconfitta nominò siccome
capo di quella masnada Falco di Nesso, il cedere al
quale non era intero scorno anche ai più esperti Capitani
d'armi.</p>

<p>Dom Lorenzo Pedraria quand'ebbe udito con faccia scura
e meravigliata tutta la narrazione del Gonzaga, scosse il
capo lentamente, animando il volto d'un misterioso sorriso;
e "Speriamo, rispose, signor Capitano, che questa sarà
l'ultima che ci fanno, e che il Medici e i suoi banditi non
avranno più gran tempo da rimanersi nei loro ripari e molestare
con ruberie ed assassinii gli abitatori di tanto paese
d'intorno, come pur troppo avviene da qualche anno, contro
l'intenzione del signor Duca e dell'Eccellentissimo signor
Generale. Ora è preciso volere della Maestà dell'Imperatore
(e rizzossi in piedi inclinando il capo nanti il ritratto, indi
si riassise) che il dominio Ducale sia libero da tali masnadieri,
vengano dessi cacciati in paese straniero, o presi e
messi a morte. Bene adunque comprende, signor Capitano,
che avendo i soli desiderii, non che gl'imperiosi voleri d'un
tanto monarca ottenuto sempre prontissimo e pieno soddisfacimento,
andar guari non può che eziandio questa espressione
della suprema volontà sia completamente adempiuta; onde i
felloni incalzati e stretti dalle gloriose armi sue congiunte
alle Ducali ed a quelle della Lega de' Grigioni, dovranno
cercare salvezza in precipitosa fuga, o perdere con meritata
pena la vita".</p>

<p>Così dicendo pose con gravità sott'occhio al Capitano il
pervenutogli dispaccio, improntato al piede da due grandi
suggelli, l'uno del Duca, l'altro del De Leyva. Conteneva
desso primieramente a modo d'informativa essere volontà
di Carlo V si riducesse il Medici all'obbedienza o il si
sterminasse; seguiva l'ordine al Governatore ed al Gonzaga,
che capitanava le bande ch'erano allora in Como,
dessero immediata mano ad allestire ed accrescere la flotta
disponendola a tutto punto per uscire a combattimento; aumentassero
le vettovaglie, facessero accatto d'armi e munizioni,
e disponessero magazzini per riceverne in gran
copia da Milano: chiudevasi lo scritto coll'annunzio che tra
pochissimi giorni sarebbero giunti in Como un Commissario
del Duca per la suprema direzione dell'armata, uno di
Spagna, ed uno degli Svizzeri con gran numero di soldati
e d'artiglierie.</p>

<p>A tenore di tali comandi non vi fu veglia o fatica a cui
perdonassero, sì il Governatore Pedraria, che il Gonzaga
per dare compiuta esecuzione a tutto il prescritto. I lavoratori
vennero triplicati intorno alle navi, che calefatate e
munite d'ogni specie d'attrezzi, fecero ben tosto in porto
sontuosa mostra: i cittadini e quei del contado furono posti
in obbligo di pagare gravi contributi; i monasteri, i capitoli,
le chiese stesse non andarono esenti da grossi balzelli in
granaglie o danaro da pagarsi in misura de' proprii tenimenti.
Le doglianze per tale enorme aumento di tributi divennero
nella Comasca popolazione universali e risentite: già
il progetto d'una aperta resistenza manifestavasi in più
luoghi, già il tumulto minacciava di farsi generale e imponente,
quando l'arrivo di quattrocento archibugieri spagnuoli
guidati dal capitano Alonzo Canto, ponendo in tema i più
arditi e furiosi agitatori della plebe, sedò e fece sparire ogni
sintomo di ribellione.</p>

<p>Dopo quella prima banda giunse in Como Giovan Battista
Speziano capitano di giustizia e commissario generale
del campo per il Duca; con esso lui vennero da Milano i
provveditori della milizia seguiti dai carri che recavano vettovaglie,
armi, foraggi sotto scorta di cinquecento e più
fanti d'ogni arma con varie bandiere di cavalli. Arrivò poscia
il Commissario di Spagna, e quello della Lega, indi
un nuovo battaglione d'archibugieri, due di lanzinechi,
uno di bombardieri con molte artiglierie, e finalmente un
centinaio di <i>Lancie libere</i>, ch'erano così detti que' giovani
patrizii di Milano, o d'altre città soggette al Duca, che si
recavano a combattere per elezione, mantenendo sè, lo scudiero
ed i paggi col proprio danaro, vestendo svariate armature,
e portando sullo scudo, sul cimiero o la sopravveste
quegli stemmi od <i>imprese</i> che meglio bramavano.</p>

<p>Poichè tutta l'armata si fu congiunta in Como, raccoltisi
i Commissarii nel palazzo del Governatore, chiamarono quivi
a conferenza il Gonzaga e gli altri principali Capitani per
deliberare in pieno consiglio del modo da tenersi nella distribuzione
di quell'esercito, onde far seguire un assalto
generale contro le forze del Medici, perchè si voleva annichilirlo,
o sloggiarlo per lo meno da tutti i luoghi che possedeva.
In quell'unione d'uomini periti nell'arte della guerra
per essere tutti o condottieri d'armati o sovrintendenti
agli eserciti, molti e discordi essere dovevano i pareri in
quella bisogna. Varii infatti furono i progetti ed i piani
di battaglia che vennero quivi proposti e discussi talora con
moderate, ma più spesso con caldissime parole. Coloro che
non s'erano trovati mai a giornata campale contro Gian
Giacomo, siccome il Commissario spagnuolo e molti de' Capitani
di recente venuti in queste terre d'Italia, opinavano
che vincere e disperdere quel branco di banditi, di cui
esso era capo, fosse facile e certa impresa per tanti e sì
agguerriti armigeri, quanti erano quelli che si stavano in
allora colà disposti ad assalirli: essere quindi inutile macchinare
a lungo intorno il piano di guerra: non doversi che
cercare il nemico e combatterlo. Alessandro Gonzaga all'incontro,
e molti altri Comandanti di squadre che avevano più
volte battagliato contro il Castellano, e ne conoscevano la
potenza, non cessavano dal far presente che desso era tal
uomo da dare una rigorosa lezione a qualunque esercito s'azzardasse
venire seco lui a zuffa disordinatamente e senza un
ponderato e perfetto accordo d'operazioni, ed in ispecial modo
allora che trovavasi favorito dal luogo e già in possesso delle
più vantaggiose posizioni.</p>

<p>Dom Lorenzo Mugnez Pedraria appoggiò eloquentemente
i detti del capitano Gonzaga, ed asserì con tutta imponenza,
che ogni cura era lieve, ogni studio dovere, ogni sagrificio
necessità allorchè trattavasi di soddisfare i desiderii e il volere
della Maestà dell'Imperatore, Re delle Spagne e del
Brabante, del serenissimo Duca e del Generale supremo. Lo
Speziano, commissario Ducale, uomo autorevole, accorto e
prudente, in mano del quale stava in quel momento la somma
delle cose concernenti la guerra, rimase ben tosto persuaso
dell'importanza e difficoltà di essa, e pose termine ad ogni differenza
convenendo coi più sperimentati, che si dovessero prendere
tutte quelle accurate ed opportune misure che valessero
ad assicurarne prospero il risultamento. Accedettero i dissidenti
all'avviso dello Speziano sulla necessità d'adottare
un piano di battaglia, ma allorchè si diè principio a discuterne
le particolari disposizioni, vennero in campo tali
ostacoli e dispareri, che ne fu protratta oltre modo la definitiva
conclusione. E qui cade in acconcio il notare che
per un Duce era più malagevole di quell'età il condurre e
disporre a generali fazioni alcune poche migliaia di combattenti,
di quello che a' nostri giorni non sia il capitanarne un
mezzo milione. De' nostri dì fitti battaglioni, immense squadre
di fanti e di cavalli s'avanzano, retrocedono, si volgono a
destra o a mancina ad un cenno, ad una parola di speciali
comandanti che tutti pendono pure da un segno, da un
moto d'un duce supremo, il quale stando a centro della
grande massa armata imprime a tutte le parti di essa un
impulso unico, consentaneo, regolare. Tale assoluta concentrazione
di potere che s'emana con sì rapido ed ordinato
concatenamento di comandi opera è tutta della attuale soldatesca
disciplina e dei moderni militari istituti, condotti a
perfezione dal calcolo, dalla sperienza, dal genio dei sommi
capitani di cui fu ricca l'età nostra, in cui si videro e si
mirano tuttora eserciti infiniti essere mossi con maravigliosa
agevolezza, e un numero immenso di volontà e di
forze venire spinte, frenate, dirette a desiderio d'una volontà
e d'una mente sola. Nei secoli trascorsi, benchè alle
armate presiedesse un capo supremo, i comandanti delle
singole squadre che le componevano non erano tutti così a
di lui ordini sottomessi da eseguirli alla cieca: alcuni vi
si opponevano per orgoglio, altri per ignoranza, altri per
invidia o per odio, e ben di frequenti non era in podestà del
Generale il forzarli all'obbedienza, perchè la difettosa
costituzione e la tenuità dei governi degli Stati e degli eserciti
dava facile accesso alle rivolte, ai tradimenti, alle diserzioni;
quindi avveniva che per evitare difficoltà maggiori
d'uopo era spesso pel primo duce piegarsi a perfetto accordo
co' suoi capitani e di tutto seco loro tenere anticipato
consiglio.</p>

<p>Così dopo avere ponderate diligentemente le circostanze,
udite tutte le voci, si venne in quella adunanza di Commissarii
e di Capitani a stabilire alla fin fine il seguente
piano di battaglia.</p>

<p>"Ciascuna delle dieciotto grosse navi che stavano preste
nel Porto di Como verrebbe armata di quattro cannoni e
porterebbe quaranta uomini d'armi, cioè venti bombardieri
e venti archibugieri, oltre dieci rematori e un pilota; ad
ogni nave presiederebbe un capo-bandiera, ad ogni tre un
capitano. Alessandro Gonzaga terrebbe il supremo comando
quale ammiraglio e generale di tutta la flotta.</p>

<p>"Questa partirebbe una prefissa notte per trovarsi sul far del
giorno in vista di Musso ove accetterebbe la battaglia se
la flotta nemica stesse parata in ordinanza a presentarla,
o l'assalirebbe nel Porto medesimo del Castello se non ne
fosse ancora uscita.</p>

<p>"Alonzo Canto con cento Spagnuoli, quattro bombarde e
due colubrine andrebbe a bordo della flotta sino a Bellaggio,
ove, messo a terra, occuperebbe il promontorio postando
le artiglierie in modo da impedire il passaggio alle navi di
soccorso che potessero essere spedite al Medici da Lecco.
Tridelberg con duecento lanzinechi, tre bandiere di cavalli,
cinquanta <i>Lancie libere</i>, movendo per la Brianza, andrebbe
a sorprendere Monguzzo difeso da Battista fratello del Castellano;
mentre Rinaldo Lonato con altrettante forze assalirebbe
Lecco dalla parte del ponte, per tentare l'uno e l'altro
d'atterrirne e vincerne le guarnigioni, impossessarsi delle
Rocche, o togliere almeno ogni possibilità ai nemici di comunicazioni
e d'aiuti.</p>

<p>"Nel frattempo que' Grigioni (di cui, come dicemmo, si
trovava in quell'adunanza un Commissario) i quali stavano
in grosso numero accampati presso il Lago di Chiavenna,
penetrando per le valli secretamente, apparirebbero sull'alto
delle montagne di Musso il mattino stesso stabilito
alla battaglia, recando quivi quel numero d'artiglierie che
meglio potrebbero pei difficili cammini dei monti trascinare,
e di là fulminando il Castello, e scendendo a squadre sopra
Domaso, Gravedona, Dongo, e sopra Musso stesso, cercherebbero
penetrare nel Castello se ne venisse il destro".</p>

<p>Chiaro apparisce da tale progetto di guerra ch'era pensiero
dei Duci spagnuolo-ducali d'assalire le forze di Gian
Giacomo partitamente sui diversi punti in cui si trovavano
sparse, per isolare quanto più loro fosse possibile quelle che
si stavano con esso lui a Musso, contro le quali dirigendo il
maggior nerbo delle soldatesche con impeto vigoroso verrebbero
costrette a cedere per la disparità del numero, e la contemporanea
moltiplicità degli assalti. Essi supponevano inevitabile dei
due casi l'uno: o il Medici prevedendo l'inoltrarsi della
flotta Comasca uscivale allo scontro colla sua da Musso, e
allora mentre il combattimento era nel massimo calore
impegnato tra le navi, i Grigioni calando dai monti penetravano
senza ostacolo nel Castello indifeso, e fattisene
padroni, toglievano ogni speranza di ritirata e di rifugio
al Castellano, le cui milizie, sminuite dalla battaglia, scoraggiate
alla vista della caduta del vessillo Mediceo dalle
sue torri, sarebbero compiutamente fugate e tagliate a
pezzi dalla flotta vittoriosa: o Gian Giacomo, conscio anche
dello accostarsi de' Grigioni, non osava abbandonare le mura
del suo Castello (chè dividere le proprie forze già scarse a
tanto impegno nol farebbe, credevano, il più imperito de' condottieri),
e allora la flotta investendo quella fortezza dal lago,
li Svizzeri dai fianchi e dalla sommità battendo accanitamente
da ogni parte, la diroccherebbero e ne farebbero un
mucchio di ruine, sotto cui rimarrebbero sepolti gli ostinati
difensori.</p>

<p>Quanto s'avverassero questi micidiali supposti, lo apprenderanno
tra poco i nostri lettori: che se tra questi mai vi
fosse alcuno edotto per lunga esperienza nelle cose della
guerra, nella quale tanti uomini vennero educati al principio
di questo secolo, pensando e rammentandosi quanto il caso,
la fortuna e la destrezza abbiano impero, più che sull'altre
umane cose, sulle vicende dell'armi, potrà con giusta lance
ponderare le esposte ducali previggenze ed estimarne la
probabile riuscita senza scostarsi gran fatto dal vero.</p>
<br>
<h3>CAPITOLO SETTIMO.</h3>

<pre>
          <i>Gualtiero</i>. Ma dî, che fa Imogene?
              Mi è fida ancora? d'ogni nodo è sciolta?
          <i>Solitario</i>. Lasso... e pur pensi!
          <i>Gualtiero</i>.                A lei soltanto. Ascolta!
                  Nel furor delle tempeste,
                    Nelle stragi del Pirata
                    Quell'imagine adorata
                    Si presenta al mio pensier
                    Come un angelo celeste
                    Di virtude consiglier.
                        IL PIRATA, <i>Dramma</i>.
</pre>

<br>
<p>Rapida, rasente il lido una barca vogava alla volta di
Musso prima che la stella del mattino che brillava a filo
delle nere vette dei monti illanguidisse interamente nella luce
della nascente aurora. Era la barca di Falco in cui stavano
con esso sei de' più fidi e valorosi tra' suoi pirati da lui trascelti
a commilitoni.</p>

<p>Sul breve margine arenoso che cinge il piede alla rupe di
Nesso, due donne, l'una all'altra d'accanto, miravano attente
ed immote quella barca che s'allontanava, nè di là si rimossero
sin che non fu sparita dietro gli sporgenti scogli della
spiaggia, e sinchè non scomparve ben anco dalla superficie
delle onde la increspatura prodottavi dal battere dei remi:
allorquando le acque ridivennero piane ed oleose, nè giunse
più al loro orecchio la cadenza della voga, nè il bisbigliare
dei partenti tra loro, si mossero dal lido ponendosi a risalire
a lenti passi l'erto sentiero che guidava alla sommità della
rupe. Erano Orsola e Rina che discese dall'abituro ad accompagnare
Falco al battello, condotto colà dai compagni salitivi
nella vicina Nesso, avevano a lui dato un angoscioso ripetuto
addio, poichè sapevano dover esso rimanersi lontano assai
più del consueto da che era divenuto Capitano di nave del
Castellano, come egli stesso aveva loro narrato ne' giorni antecedenti
appena si fu retrocesso da Musso.</p>

<p>In que' primi momenti di nuovo abbandono, mille pensieri
tra consolanti e tristi agitavano ad Orsola il cuore. Ora la
di lei fantasia esaltata per l'onorevole grado di che le
ritornò fregiato il marito, e la cui importanza ella non sapeva
a se stessa ben definire, fecondando il futuro di prosperi
avvenimenti, si riempiva delle dolci illusioni di potenza,
di ricchezza, di vendette soddisfatte, di fortunato
cangiamento di sorte: ora la possibile necessità di questo
stesso cangiamento le incuteva una anticipata desolazione.
Dolorosi pensieri le passavano eziandio come lampi nella
mente d'una sproporzione di stato tra lei e il marito: Falco
non era più il libero guerreggiante battelliero che dopo avere
spinta la sua temuta nave su tutte le acque e presso ogni
lido del lago, tornava colla preda alla patria rupe, unica meta
de' suoi pensieri e de' suoi fatti: esso ora s'aveva novelli
rapporti di specie della prima affatto diversi, il suo cammino
rimaneva prefisso, le sue azioni da un altrui comando dipendevano,
quindi alla sede del potere che il dominava tenere
doveva rivolta la mente sua, e più nessuna attrattiva s'avrebbero
per lui, da sì importanti interessi divagato, la sua
capanna e la sua montagna. Orsola a tali idee sentì piombarsi
in cuore un sentimento di solitudine, che la prima fiata
da che albergava colà le fece rassembrare il suo casolare
troppo isolato e discosto dalle abitazioni degli altri terrazzani.
Così trambasciata disse sempre salendo alla figlia: "Vorrei, o
Rina, che la nostra capanna si trovasse più vicina alle case
di Nesso, poichè anche tuo padre ha sospetto che il rimanerci
qui tanto solinghe possa esserci cagione di qualche sventura.
Egli adesso si starà molti e molti giorni in quel Castello
di là su, e noi ci rimarremo qui come perdute su questi scogli.
Lo hanno fatto Capitano di nave: ma forse che la sua vita
sarà per tal modo più sicura? O non sarà desso così esposto
ai colpi d'un maggior numero di nemici? Ei disse che verrà
giorno in cui, scacciati dal lago tutti i Ducali, scenderemo ad
abitare un popoloso contado ove vivremo come castellane,
nè esso scorrerà armato pel lago fra rischii estremi... ma
intanto... egli è lontano... e noi qui sole..."</p>

<p>La voce d'Orsola s'affievolì a queste parole quasi non osasse
proseguire per tema di fare un'involontaria accusa al marito
dell'averle abbandonate. Rina nulla a lei rispose, se non che
essendo allora giunta sul piccolo piano ove s'alzava il loro
abituro, soffermossi d'un tratto perchè al di là del fosco
dirupo vide sulle acque la barca del padre e de' suoi compagni,
e vivamente l'affisò mostrando di seguirla col desiderio
nel suo veloce corso; ma alzato lo sguardo per mirare
verso il luogo ov'essa era avviata, abbassò tostamente
le pupille e rimase in un atto di tenera mestizia. Col capo
lievemente inclinato, colle nerissime chiome che non ancora
addirizzate ombreggiavanle le guancie, fatte all'improvviso del
candido colore dell'alba già sorta, e le ricadevano morbidamente
sul collo e sul seno, le cui perfette forme non erano
punto alterate dal corsetto e dal lino che il ricoprivano,
coll'uno de' bracci steso lungo la persona e l'altro raccolto
al petto, essa rassembrava a quelle angeliche sembianze che
sogliono talora apparire ne' sogni di un'anima che langue
di pietà o d'amore. Ma questo pensieroso atteggiarsi di Rina
fu per dolore che l'assalì del lungo distacco del padre?
fu per consentimento all'agitata fantasia della madre? Ah
no: esso palesava una commozione del cuore più potente e
secreta. Quante volte da breve volgere di giorni mentre seduta
sotto il vecchio castagno attendeva a femminile lavoro,
le rose del suo viso avevano subitaneamente impallidito, l'ago
s'era arrestato infitto a mezzo nella tela e i suoi neri occhi
parlanti erano rimasti fisi a lungo e immotamente al suolo!
Allora il suo spirito errava per le piagge del lago che gli
alti monti chiudevano al suo sguardo, allora l'immaginativa
le creava un castello ampio, sontuoso, fra tutti i di cui
potenti abitatori però uno solo ella scorgevane, d'uno solo
le pareva distinguere i passi e le parole. Le forme del giovinetto
straniero le stavano incessantemente dinanzi, poichè
nulla che fosse bello e soave al cuore poteva avere per
lei altre sembianze che quelle di Gabriele, le quali avevanle
infuso un sentimento d'inesplicabile voluttà tanto per lei
più puro ed arcano, in quanto che sparita rapidamente la
realtà dell'oggetto che ne era la causa, nella impressione
che in lei durava s'era frammista una melanconia che le
traeva l'anima soventi in quel vago misterioso della speranza,
ove gli affetti della terra sembrano tramutarsi nelle
perenni gioie del cielo.</p>

<p>Distolse Rina dall'intimo immaginare la voce di Orsola,
che pervenuta alla capanna, dischiudendone la porta, esclamò:
"Io m'ho il tristo presentimento, e Dio voglia che si smentisca,
che la venuta qua su di quegli stranieri liberati da Falco ci
debba essere cagione di qualche gran danno! Ben ti sovvieni
che per essi loro la comare Imazza perdette l'unico figlio
Grampo: chi sa quella maledetta vecchia quali stregamenti
ha fatto per vendicarsene. Il sole che sorge la coglie forse
presso le grotte della montagna intenta a fare sparire col
suo bastone le orme lasciate dalle unghie dei demonii che
si saranno raccolti questa notte intorno ad essa". Rina
provò sommo spavento a tai detti, ed affrettossi ad entrare
nell'abituro rammentando alla madre che nè l'una nò l'altra
avevano ancora pronunciate le preghiere del mattino.</p>

<p>La barca di Falco correva intanto celeremente sulle onde.
Stava desso ritto presso la prora, appoggiato al suo moschetto,
mirando i suoi compagni pirati; due de' quali, che
erano Trincone e Guazzo, remigavano, e quattro stavano
seduti ai lati del battello, tenendosi ciascuno d'accanto il
proprio archibugio. Questi, uomini tutti nerboruti e infaticabili,
mostravano visi fieri colla pelle arsa dal sole e dalla
polvere, vestivano casacche di lana di colore sanguigno
serrate loro ai fianchi da larghe cinture di cuoio, da cui
risortivano impugnature di coltelli e spuntoni; il loro capo
era coperto da berrette brune pure di lana, lunghe, ricadenti
sugli omeri, sulle quali riponevano talora larghi acuminati
capelli che celavano ad essi metà del viso.</p>

<p>Il fresco soffio del Tivano agitava la nera capigliatura
che in folte ciocche usciva a Falco dalla rete d'acciaio;
sui suoi vigorosi lineamenti stava l'espressione d'una fiera
compiacenza per vedersi con que' suoi fidi e valenti seguaci
avviato ad assumere il comando di grossa formidabile nave
da guerra e d'una squadra regolarmente ordinata alla milizia.
I suoi pensieri non spiravano che combattimenti, gloria,
vendetta: una pugna contro i Ducali era certa, l'angosciava
solo il dubbio che si dovesse frapporre lungo indugio
ancora a disporla. Di tal dubbio si fece a parlare calorosamente
a que' suoi, e Negretto il Tornasco, il più giovane
ed il più astuto che vi fosse tra loro, il quale aveva
avuta soventi volte l'audacia di recarsi nei luoghi tenuti
dai Ducali, e persino in Como, e d'ivi frammischiarsi con
essi, lo accertò che impossibile si era si tardasse a lungo a
dare una battaglia, poichè già da varii giorni i vassalli del
Duca venivano incessantemente vessati onde fornissero tutto
quanto era necessario ad assestare le barche da guerra ed a
far gozzovigliare i soldati, il che ei sapeva per averlo udito
e veduto nei sobborghi di Como, dove aveva dato mano a
varii barcaiuoli ad appianare coi remi le cuciture ad un
commissario delle gabelle che voleva asportare ad uno di
loro la vela e gli attrezzi che teneva nel battello. A questi
detti, che rallegrarono sommamente Falco, passò poco d'ora
che s'aggiunsero tali novelle che sgombrarono ogni ombra
di dubbio dal suo spirito.</p>

<p>Superata ch'ebbe la sua barca la punta di Bellaggio, ne
apparve un'altra, che venendo dal ramo di Lecco prendeva
la stessa loro direzione. Volsero tutti l'occhio a quella
banda guardando acutamente per distinguere chi vi fosse
dentro, e vi scorsero due rematori ed un uomo in arnese
non rozzo colle piume cadenti sulla falda del cappello. Falco
ordinò a' suoi s'accostassero a quella barca, dalla quale
giunti che furono a portata di voce, venne gridato replicatamente:
"Medici", cui essi risposero pronunciando lo stesso
nome, e poscia la raggiunsero. Riconobbe Falco in essa un
suo antico conoscente, Daniello Perego di Lenno, servo e
soldato di Battista Medici, fratello del Castellano, che si
stava con buona scorta d'uomini a Monguzzo: "Addio, Daniello,
gli gridò tosto, ben tornato sul nostro lago; come
sta il tuo padrone? e come vanno le faccende nel vostro
castello?"</p>

<p>"Oh ti saluto, mio caro Falco e la tua bella compagnia
(rispose l'altro che all'amichevole di lui parlare rinvenne
dall'assalto di paura che il veloce accostarsi d'una barcata
di simil gente gli aveva cagionato). Il signor Battista sta
ottimamente, e le faccende di Monguzzo sono sempre andate
benone sinora".</p>

<p>"È molto tempo che non vedete i camicioni rossi?"</p>

<p>"Sono già mesi che si stanno lontani dalle nostre muraglie
più che gli scudi dalle mie scarselle; ma adesso suonano
cattive campane, e pare che il diavolo ci voglia dare da
travagliare. È per questo appunto che vado a Musso: le nostre
spie sono tornate ieri da Como, ed hanno narrate grandi
novelle, che il signor Battista mi manda con una lettera a
partecipare al signor Castellano. Non saranno bagattelle, si
parla di migliaia e migliaia d'uomini: ne sono venuti da
tutte le parti; a Milano non c'è più un soldato, li hanno
mandati tutti a Como per piombarci poscia addosso".</p>

<p>"Che vengano pure: qui si hanno buone braccia per
sostenerli, disse Falco".--"E buone bocche per dar loro
il ben venuto", gridarono i suoi pirati accennando gli archibugi.</p>

<p>"Vi dico, amici, proseguì il messaggiero di Monguzzo,
che deve essere un macello per terra e per acqua come quello
accaduto ai tempi del Matto. Che botte abbiamo menate allora!
ed i nemici erano gente di Francia: sono ben certo
che se ne verranno ora date di somiglianti, si troveranno
a mal partito anche gli Spagnuoli, gli Alemanni e tutti in
somma i Ducali, se pure non hanno la pelle più dura di
quei <i>Monseigneurs</i>. Mi pare di vederlo il Matto co' suoi
Pievesi quando lì, presso la sponda che abbiamo oltrepassata
adesso di Bellano, assalì quattro navi zeppe di soldatoni
grandi e grossi che rassembravano torri di ferro,
e in meno d'un'ora non ne lasciò uno vivo. I pescatori di
Rezzonico, di Dervio, di Menaggio e di tutte le terre d'intorno,
accorsi al luogo del combattimento, avevano due giorni
dopo tratte dall'acqua una cinquantina d'armature che, sebbene
foracchiate e peste qua e là, furono vendute sino a
quindici cavallotti l'una; e mi ricordo di più che molti di
que' cavallotti li vinsi io a picchetto nell'osteria della Rocca
Rusca".</p>

<p>Alle parole del messaggiero di Battista Medici l'aspetto di
Falco apparve animato da un sorriso di feroce gioia; il suo
spirito guazzava anticipatamente nella strage: "Ah sian rese
grazie al cielo, esclamò; ci siamo una volta! Che tutti i
cavallotti che hai truffati in tua vita, o mio caro Daniello,
ti possano ritornare duplicati nelle tasche senza farti paventare
la corda o la ruota, per la buona novella che mi hai
data! Si farà finalmente ripassare il filo alle spade e si accenderanno
le micie delle bombarde e dei moschetti. Vedi
questa lama quant'è offuscata dal sangue e dalla ruggine?
(trasse, così dicendo, ed alzò l'uno de' due pugnali che portava
infissi nella cintura) Non ti pare che si mostri in grande
necessità d'essere arrotata e ripulita? Pure è gran tempo
che attendo l'istante di porla alla cote: ora finalmente il
giorno è venuto, e voglio farla divenire più tersa e lucente
dell'acciaio d'una lorica da parata. Ma dimmi un po', le porte
del vostro Castello di Monguzzo sono massiccie e ben foderate?
Polvere e ferro ne avete quanto basta per non patire
nella disputa coi nemici lo scorno d'essere i primi a
tacere?"</p>

<p>"I nostri ponti levatoi<a id="footnotetag12" name="footnotetag12"></a>
<a href="#footnote12"><sup class="sml">12</sup></a> sono pesanti e sodi al pari di
grosse muraglie, ed abbiamo due sotterranei del Castello ripieni
di polvere di zolfo e palle che comperammo dai Veneziani.
Però la migliore provvigione pel caso d'assedio venne
fatta da me. Con una banda di trenta de' nostri bravi archibugieri
mi diedi a girare il paese a dieci miglia d'intorno,
e fatti radunare quanti buoi, maiali e pecore ho potuti trovare,
li ho spediti al Castello, dove stanno in parte salati e
affumicati appesi nei cameroni, e in parte vivi e ben pasciuti
nelle stalle per fornirci carne fresca quando i Ducali ci toglieranno
d'andare a pranzare colle belle massaie dei siti
vicini".</p>

<blockquote class="footnote"><a id="footnote12"
name="footnote12"><b>Nota 12:</b></a><a href="#footnotetag12">
(ritorno) </a> È noto che il ponte levatoio rialzato per mezzo delle travi
e delle catene che il sostengono, chiude la porta a cui dà ingresso
a guisa di battente.</blockquote>

<p>"Anche a noi piacciono i buoni bocconi e le belle massaie,
disse Passamonte altro de' compagni di Falco; ma ora
ci conviene cangiare il fumo delle vivande con quello delle
artiglierie, e gli abbracciamenti dell'amorosa con quelli delle
mani di ferro dei nostri nemici".</p>

<p>Così ragionando e remigando insieme giunsero le due barche
in vista di Musso. Daniello, che da gran tempo non era
quivi stato, "Oh ohe! gridò, guarda, guarda il porto del
Castello! che rumore, che chiasso si fa colà su! Ih che selva
d'alberi e d'antenne! quante navi si stanno di fuori! le
scorribiesse, i battelli e le piatte non si ponno contare: s'io
non m'inganno, quel legno più alto ed ampio d'ogni altro,
tutto ben dipinto ed adorno, è il Brigantino del signor Castellano?"</p>

<p>"Sì è desso, rispose Falco, e giuocherà tra poco colle
barche Comasche a chi s'abbia più dure le costole".</p>

<p>Pervenuti alle muraglie del molo, vennero dalle barche armate
in guardia riconosciuti, e quindi lasciati entrare nel
Porto, ove procedendo lentamente frammezzo ai numerosissimi
navilii, toccata la sponda, balzarono a terra, e s'avviarono
alla volta del portone del Castello.</p>

<p>Chi può narrare quanto fosse colà il trambusto, il subbuglio,
l'affollamento dei rematori, dei soldati, degli artieri,
l'ire il redire sulla strada, ne' moli, dentro e fuori della
fortezza, il gridare, lo spingersi, il richiamarsi? Ad ogni
istante giungevano nuove barche, e se ne vedevano venire
da tutti i punti: si scorgevano per tutto gruppi di soldati
ed operai affaccendati in mille guise. Varii di essi con curli
e puntelli facevano rotolare verso la sponda grossi cannoni e
falconetti di ferro e di bronzo, che altri calavano a stento con
corde e cinghie dai gradini del porto e collocavano sopra
zattere, appositamente costrutte, che li recavano alle navi,
verso cui dirigevansi pure altre picciole barche cariche in parte
di sartiame ed altri attrezzi navali, e in parte di barili di
polvere, e cassoni di palle, e ferramenti che una mano d'uomini
che discendevano dai magazzini della Fortezza portavano
a spalle e deponevano alla riva. Tra le grosse navi la
sola che stavasi in mezzo al Porto si era il Brigantino, le
altre sette, che s'avevano sembianza di vascelli del mare,
erano state condotte al di fuori onde non ne stipassero
colla loro mole l'interno, impedendo il libero transitare delle
navicelle che recavano ad esse gli oggetti d'armamento.
Tutte portavano un grand'albero per le vele, s'avevano
banchi laterali per i rematori, erano munite di áncora, e
sebbene racchiudessero un ponte solo per le artiglierie, portavano
otto cannoni da quaranta libbre di palla, che gl'imperfetti
metodi delle fusioni di que' tempi, rendevano di peso
maggiore di quelli che attualmente hanno un calibro da sessanta.</p>

<p>Ognuna di queste navi aveva allora in faccende tutta la
propria ciurma per il caricamento: una parte di questa cogli
argani e le gomene era occupata a tirarsi dentro armi,
casse, munizioni, levandole dalle zattere e dai battelli che
mano mano venivano inviati dal Porto; altri affaticavano
a riporle nelle batterie, sui carretti e calarle nella sentina,
e i più destri finalmente arrampicati sull'albero e per le
antenne, rannodavano le corde, le faceano scorrere per le
puleggie, ravvolgevano le vele e disponevano in somma tutto
quanto indispensabile riesce al governo spedito e sicuro
d'un pesante navilio.</p>

<p>Venivano pure collocate bombarde e colubrine sulle Borbote
e sulle Piatte, che erano barche di mezzana dimensione,
ma assai basse e quasi a fior d'onda: le scorribiesse,
le lancie, i navicelli non importavano lavoro di sorta, poichè
non erano destinati che a contenere drappelli di schioppettieri,
e di un corpo d'armati creato dal Medici, terribile
specialmente nelle guerre sui legni, che si era di guastatori
ed incendiarii.</p>

<p>Il Brigantino, opera, come accennammo, quasi maravigliosa
dell'arte delle fabbricazioni navali, si stava nelle acque del
porto già in tutto allestito e pronto al pari d'un arcionato
destriero a slanciarsi nella battaglia. Era desso un legno
più ampio ed alto degli altri tutti, ma costruito con sì
perfetto disegno, che mostravasi tanto snello all'occhio e
leggiero, come lo era sommamente infatti a proporzione di
sua mole, che si sarebbe detto nel suo cammino non fendere
ma survolare alle onde: unico tra le navi del lago aveva
due ordini di batterie, guarnito ognuno di quattro cannoni e
quattro colubrine, e portava cento uomini d'armi e trenta
rematori; pure, ad onta di tanto carico, era stato fatto con
arte sì fina, che ogni soffio d'aria il faceva viaggiare, ed alla
mano dei rematori e del pilota obbediva e volteggiava con
un'impareggiabile agevolezza. Dei venti e delle tempeste si
prendeva giuoco, poichè nel massimo fortuneggiare del
lago soleva Gian Giacomo uscire su di esso dal porto di
Musso, e dirigersi e pervenire là ove meglio gli andava a
grado, con istupore sommo degli abitatori della costiera che
accorrevano a contemplarlo. Era sui fianchi dipinto d'un colore
rossiccio a bande nere, e sulla prora portava scritto il
motto: <i>Domine, salva vigilantes</i>. Conteneva una splendida
stanza pel Castellano che ne era il comandante, ed altre adorne
camerette pei più distinti capitani che vi salivano seco.
Quando usciva a giornata, presso all'albero di mezzo, sul
quale spiegavasi il gonfalone Mediceo, erigevasi un altare, al
di sopra del quale s'attaccava la campana detta la <i>martinella</i>;
quivi dal Parroco del Castello in grand'abiti sacerdotali facevansi
continue preghiere onde ottenere dal cielo prosperità
e vittoria<a id="footnotetag13" name="footnotetag13"></a>
<a href="#footnote13"><sup class="sml">13</sup></a>. Nè una tale pia costumanza, imitata dall'uso
del Lombardo Carroccio, era stata da Gian Giacomo stabilita
a solo religioso fine: aveva desso calcolato ben anco quanto
aumentasse l'ardore dei combattenti, e gli eccitasse in caso di
sconfitta a disperata difesa il pensiero di far trionfare e di
proteggere un santo segno ed una sacra persona che stavano
come palladio nel centro delle schiere.</p>

<blockquote class="footnote"><a id="footnote13"
name="footnote13"><b>Nota 13:</b></a><a href="#footnotetag13">
(ritorno) </a> Missalia, <i>Vita di G. G. Med.</i></blockquote>

<p>Dentro la Fortezza non era chiasso minore del Porto: siccome
Dongo, e principalmente Musso, erano ingombre delle
truppe del Castellano già tutte chiamate e raccolte dai contadi,
dai borghi, dalle rocche ove si stavano alla spezzata,
accresciute da bande paesane, in ispecie Pievesi, uomini
intrepidi, ed amici del Medici, i capitani, i capi-bandiere,
e tutti i condottieri insomma di quelle truppe s'erano recati
nel Castello chi per comando di Gian Giacomo, chi
per proprie bisogna, e non pochi per curiosità e passatempo.
Tutti questi andando su giù per le scale, passando
dall'una all'altra Rocca, e spargendosi pei baluardi, pei
terrapieni, gridavano, schiamazzavano con infinito rumore.
Di essi pochi vestivano l'intera armatura, il maggior numero
s'aveva corazza, o giacco di maglia, col resto dell'abito
di saio o panno: vedevansi elmi piumati, cappelli a larghe
falde, e berretti di cento foggie: colori e forme d'abbigliamenti
e d'armi se ne scorgevano d'ogni specie per la
molta varietà delle bande di che constava l'armata del possente
Castellano.</p>

<p>Quando Falco s'avanzò co' suoi sei compagni verso la
gran porta del Castello, gli uomini d'armi che vi stavano a
guardia si schierarono al primo vederli ponendosi in atto di
vietar loro il passaggio; gente armata d'ogni aspetto ne
passava per di là a tutti gl'istanti, ma una mano d'uomini
in sì fiera sembianza da masnadieri non se n'era loro giammai
offerta. Falco, ponendo il piede sotto la vôlta del portone,
s'accorse tosto che il farsigli incontro delle guardie
colle alabarde abbassate, e il loro guardare minaccioso era
causato dall'inusitata presenza de' suoi; ei s'arrestò senza
arretrare però d'un passo, e con un sorriso di sprezzo "Che!
esclamò, vi facciamo noi paura? noi poveri montanari vestiti
di lana a voi soldati coperti di ferro? Ma paura o no,
vi dico che saprei e potrei condurre questi miei camerata
sino alla presenza del signor Castellano, il quale son certo
non ci farebbe occhio sì torvo come ci fate voi. Però, onde
abbiate a rimanervi qui più tranquilli, mi vi recherò da solo,
riserbandomi a condurre questi nel Forte, allorchè v'avranno
in altro modo persuasi che molti fra quelli che vi
entrano liberamente non sono migliori di loro".</p>

<p>Si volse quindi a' suoi che, fermatisi in semicerchio dietro
a lui cogli archibugi calati a mezza persona, mostravano nel
volto e nell'atteggiamento la capacità e la pronta disposizione
ad eseguirne ogni cenno per qualsiasi arrischiato colpo,
e guardatili colla fiducia d'un'antica intelligenza: "Andate,
disse con fermo accento, ma orecchio alla chiamata;
e non perdete la mia barca di vista".</p>

<p>Parve che que' sei sparissero, tanto fu la prontezza con cui,
obbedendo a quegli che tenevano per loro capo, s'allontanarono
di là, frammischiandosi alla folla di gente che ingombrava il
porto. Le guardie rimasero attonite a tal fatto, e deposte le alabarde
diedero facoltà a Falco di entrare nella Fortezza, il che
egli fece raggiungendo Daniello Perego che l'aveva frattanto
preceduto. Pervenuti al Forte di Gian Giacomo, il messaggiero
di Battista Medici dovette spiegare al Capitano che ne
guardava l'ingresso chi fosse ed a che venisse, e quindi
fu diretto alle stanze del Castellano; e Falco, riconosciuto e
salutato qual Comandante, venne condotto, come n'espresse
il desiderio, ove trovavasi Gabriele, che era nella sala d'armi
del Forte dove stavano raccolti quasi tutti i capitani.</p>

<p>Il giovinetto Medici, scorto che s'ebbe appena il suo liberatore,
il guerriero montanaro di Nesso, gelò tutto, indi
arrossì per un palpito secreto di contento: gli corse incontro
e l'abbracciò con tal atto affettuoso e riservato ad
un tempo, che appalesava un sentimento d'amore e di
rispetto maggiore assai di quello inspirato dalla semplice
confidenziale amicizia che esistere poteva tra loro. "Quando
è utile o desiderata la tua presenza, gli disse, si è certi
allora che tu giungi, o mio Falco; qui pensavamo con
premura a te, perchè se più tardavi eri il solo dei Comandanti
di nave che fosse mancato alla pubblicazione degli
ordini che tra poco sarà fatta da Gian Giacomo per una
generale fazione".</p>

<p>"I preparativi che avrai veduto farsi, disse il Mandello
accostandosi con varii altri al soppraggiunto Falco, i molti
uomini in cui ti sarai scontrato, ti avranno fatto accorto che
attendiamo in queste acque una visita dei Ducali; ma che
dico? tu devi saperne le novelle più fresche di noi perchè
vieni di giù verso Como?" "Io le so recentissime in fatti
(rispose Falco, e tutti l'accerchiarono bramosi in parte di
mirare d'appresso quel celebrato pirata, e in parte d'udire
ciò che avesse di nuovo a narrare), ma le ascolterete tra
poco anche voi tutti più estesamente che da me, perchè
sono pervenute nella Fortezza con lettere che ora si stanno
nelle mani del signor Castellano".</p>

<p>"Dimmi Falco, gli chiese con istanza Gabriele, tramutata
in fierezza la dolce espressione del viso, sai tu se Alessandro
Gonzaga sarà il condottiero dei nostri nemici? Una vittoria
ov'ei non vi fosse mi sarebbe dolorosa al pari d'una sconfitta".</p>

<p>"Il loro ammiraglio sarà il signor Gonzaga senza alcun
dubbio, rispose Falco, poichè nessun altro capitano hanno i
Ducali che valga più di lui a sostenerne l'impegno".</p>

<p>"È vero, entrò dicendo Lodovico Bologna, che debbono
essere in sì gran numero, che per ciascuno di noi vi saranno
dieci di loro?"</p>

<p>"Eh te le danno a credere grosse, si fece a rispondergli
Domenico Matto: quanti vuoi tu che siano, se non hanno
che da sedici a dieciotto navi da poter salire? A piedi per il
lago non crederai che ci possano venire; per i monti non
v'è passaggio: dunque se fosse giunto a Como anche
l'esercito del Soldano, potrebbe starsene là a scalcinare le
pietre del Baradello, poichè più di due migliaia di loro,
a dirne assai, non ponno oltrepassare Bellaggio".</p>

<p>"Così avvenisse, parlò Falco, che non solo l'armata di
Como, ma tutti quanti sono i nemici avessero facoltà di
salire sulla flotta, che almeno distruggendola compiutamente
non vedremmo più alcuno di quella razza scellerata a comparire
su queste sponde; ma credo che molti di loro, invece
di attenderci sulle acque, se ne andranno a molestare quei
che si stanno a Monguzzo ed a Lecco".</p>

<p>"Evviva loro! lascia, mio bravo <i>guerillero</i>, che ci vadano
pure, gridò Alvarez Carazon prendendo gioiosamente la mano di
Falco. A Monguzzo c'è Battista, buon soldato, sai tu, e furbo,
che se ne ride del Moro di Marocco; a Lecco me ne andrò
io, e voglio vuotare tanti bicchieri quante teste vedrò fracassarsi
contro le barricate del ponte d'Adda: quando ci
ha da... (ed alzò il braccio con stretto il pugno e il pollice
teso accennando alla bocca) un Catalano porta sempre
con se buona fortuna. Io sono stato anni sono in un paese
di là del gran mare che c'è dalle nostre parti, in un paese
strano, vi dico, dove l'oro è sparso a bizeffe, ma dove non
si trova una goccia di vino. Oh se vedeste che razza di gente,
che qualità di serpenti e d'animali si trovano colà! Gli uomini
e le donne vanno nudi, e non hanno che una fascia di
penne intorno ai lombi ed un'altra in giro sul capo; sono
cani ostinati che non vogliono saperne nè della croce nè di
san Giacomo di Compostella, per cui noi quanti ne potevamo
incontrare, tanti ne ammazzavamo per ridurli alla fede.
Ora voglio contarvi un caso singolare che mi è accaduto
in quel paese, per farvi conoscere come un fiaschetto di Malaga
portato per accidente dal vascello abbia salva la vita a
me ed a dieci altri Spagnuoli. Entro un foltissimo bosco sulla
riva d'un lago che chiamano... aspettate... chiamano di
Mexico..."</p>

<p>"Il tamburo, il tamburo, gridò il Mandello, uditelo,
annunzia la venuta del signor Castellano: ei s'arreca in
questa sala per darci gli ordini suoi e parteciparci le notizie
venute da Como". Dolse ad alcuni di que' Capitani
più amici delle venture del vino che di quelle delle armi,
che la narrazione del Catalano venisse tronca, e più a lui
stesso, che era di natura cicalone, massime ragionando di fatti
che lo risguardavano, ma piacque al maggior numero che a
quelle inutili ciarle preferivano il conoscere quali fossero per
essere le disposizioni che si darebbero dal Medici loro capo
e signore, sulla cui perizia delle cose guerresche s'avevano
somma fidanza, e tanto più nelle circostanze difficili, nelle quali
estimavano che la di lui sagacità s'addoppiasse a pro comune,
avendo l'interesse proprio a quello di ciascuno di loro
strettamente collegato.</p>

<p>Annunziato dai tamburi delle squadre del Forte, e preceduto
dal Borserio e dal Sarbelloni, entrò il Castellano in
quella sala avendo al suo fianco il confidente Pellicione, il
fratello Agosto ed il conte Volfango d'Altemps. Tutti i Capitani
si raccolsero in cerchio intorno a lui rimanendo nel
più perfetto silenzio. Gian Giacomo, posata la sinistra mano
sull'elsa della spada, curvato l'altro braccio sul fianco, tenendo
ritta la persona ed alta la testa, col viso animato da
straordinaria energia e intrepidezza: "Miei Capitani, disse
con voce forte e gioiosa, vi do il grato annunzio che il secondo
giorno che sorgerà sarà il dì della tanto aspettata
battaglia. Tutti i movimenti che si faranno dai nostri nemici
mi sono già perfettamente noti, e i più recenti avvisi non
mi lasciano ormai alcun dubbio anche sulle più minute particolarità
del piano di battaglia che verrà seguito dai Capitani
Ducali. Il palesare a voi ch'essi spiegheranno tutte
le loro possibili forze per vigorosamente assalirci, non è
che dimostrarvi in qual alto conto ci tengono. Nostro impegno
però sarà il provare ad essi che si sono ingannati,
credendoci soltanto possenti e gagliardi: debbono venire da
noi costretti a stimarci a fronte loro invincibili. Tutte le
nostre navi sono allestite, i soldati pronti, e le bande delle
nostre terre più discoste, già pervenute a Musso e poste in
armi, non attendono che l'istante del combattere. Fuorchè
cinque di voi che ho destinati a fazioni di terra, e
tu, fratello Agosto, che col conte d'Altemps ti rimarrai a
comando ed a guardia di questo Castello, gli altri tutti mi
seguiranno ad incontrare il nemico sul lago. Do frattanto
ordine espresso che nessuno de' miei comandanti possa uscire
dalla fortezza se non dietro mio cenno o del mio luogotenente
(ed additò il Pelliccione), cui ho dato l'incarico
d'indicare a ciascuno di voi la nave e gli uomini che gli
vengono assegnati a condotta, il posto che gli converrà tenere
ed i segnali cui dovrà ubbidire nella battaglia. Tu, Alvarez,
partirai quest'oggi stesso per Lecco, conducendo colà bombarde
e munizioni che ho già fatte disporre sulla nave di
Pirro Rumo; quivi il capitano Amadeo ti cederà il comando
del Castello e del ponte, che tu difenderai da tuo pari;
siccome il presidio di là giù è assai numeroso, farai salire
trenta uomini sulla nave di Pirro, che, retrocedendo ben
tosto, raggiungerà con essi la flotta. Tu, Luca Porino, ritornerai
questa notte a Corenno, e di là ti recherai con
metà di tua schiera a munire il passo d'Olgiasca, e manderai
il Gatto col rimanente delle barche a Varenna, ove gli
ordinerai di fare trascinare le artiglierie sugli scogli, appuntarle
verso il lago ed adoperarle coll'usata bravura a
tempo opportuno. Pietro Polto si recherà con cinquanta Pievesi
nel Castello a Gravedona, e Lodovico Bologna a Rezzonico:
là troverete armi e provvigioni; custodite diligentemente
il passaggio. Alla tua brigata di cacciatori, o Mattia
Rizzo, cui non piace lo starsi sull'acqua, ho prefissa
un'incombenza degna di te e di loro. Andrete sull'alto dei
monti ad attendere al varco non faggiani o camosci, ma
orsi fieri e rabbiosi, cui son convinto non cederete il dominio
della montagna; quando starai per partire ti darò il
comando d'un buon drappello di uomini d'armi e di guastatori
che ti gioveranno all'impresa. Quanto volentieri, o
Falco, darei a lui per compagno anche tu stesso, poichè
so qual terrore incutano ai Grigioni le stelle lucenti del tuo
berretto: ma non vo' privare la flotta d'un comandante
par tuo; tu devi nella battaglia rimanerti colla nave a fianco
di quella del mio Gabriele, e la <i>Salvatrice</i>, guidata da te,
non può smentire il suo nome".</p>

<p>Qui fece un istante di pausa, e tosto nacque un generale
bisbiglio a comento de' suoi detti, ma dato un segno colla
mano e ricomposti tutti a silenzio, riprese: "S'io presentemente
dubitassi della vittoria avendo voi per capitani, e per
soldati uomini sì fidi ed esperimentati quanto lo sono i nostri,
farei il più manifesto torto al coraggio ed allo splendido
valore di tutti. La serie delle nostre battaglie fu una
catena di trionfi: questa, che sarà forse la più grande d'ogni
altra, dee coronarci della massima gloria, per cui può
essere accertato l'assoluto decadimento de' nostri nemici,
l'ingrandimento della potenza di Musso sul lago, e l'obbedienza
dell'orgogliosa Como alle nostre bandiere".</p>

<p>In così parlando sfavillava di fuoco guerriero al Medici
lo sguardo, e pari ardore agitando i suoi Capitani, ad una
voce applaudirono a' suoi detti, gridando: "Viva Musso,
viva Medici; morte ai Ducali", e tali <i>viva</i> vennero ripetute
sin che Gian Giacomo, uscito dalla sala d'armi, non si fu
condotto di nuovo nelle sue stanze; dopo di che que' guerrieri,
abbracciandosi per contentezza tra loro e ripromettendosi
ogni buona ventura, si dispersero per il Forte, ove
a tutto quanto poteva ad essi abbisognare in cibi, bevande
ed alloggiamenti era stato per cura del Castellano abbondevolmente
provveduto.</p>

<p>Di qual modo il Medici possedesse una compiuta conoscenza
del piano di guerra adottato dai Ducali, agevolissimo
si è lo scoprirlo ove si ponga mente al molto numero
delle persone che ne dovettero essere poste a parte. Le spie
che Gian Giacomo manteneva in Como, oltre i partitanti
suoi che si stavano colà, avevano avuto cento mezzi d'essere
esattamente istruiti di quanto si tramava, e di trasmetterne
quindi a lui le più minute relazioni. Anche Battista mandava
da Monguzzo a Como i suoi esploratori, e da questi appunto
avendo ricevuta la notizia del giorno stabilito per l'uscita
della flotta Comasca nel dì stesso che fu dai Commissarii
Ducali prefisso, spedì immediatamente il servo Daniello Perego
qual messo, colle lettere per avvertirne il fratello. Non
distraendo che pochissime forze, Gian Giacomo distribuendo
nel modo da lui accennato i suoi Capitani, provvide alla
sicura difesa dei punti principali de' suoi dominii sulle due
sponde del lago. La più considerevole di tutte per la qualità
ed il numero degli uomini era la spedizione ordinata a
Mattia Rizzo donghese, spedizione importantissima, perchè
doveva impedire alle truppe della Lega Grisa d'occupare le
sommità dei monti, e di discendere quindi verso Musso
o verso il Castello. A norma dei comandi di Gian Giacomo,
Rizzo dovea condursi sulle alture della soprastante montagna,
appiattare la squadra d'uomini d'armi e di guastatori
presso il luogo ove vedrebbe avviarsi dall'opposta valle i
nemici, e distribuiti pei dirupi circonvicini i suoi cacciatori,
pratici da lungo tempo di quelle ertezze, attendere il giusto
momento in cui gli Svizzeri si trovassero maggiormente
imbarazzati e stanchi dell'aversi tirate là su a sommo stento
le artiglierie, piombare loro addosso, e ricacciarneli in fondo.
Viveva certo il Castellano, che condotte le cose in tal maniera,
la sorpresa, la lassezza del nemico, le naturali difficoltà
dei luoghi avrebbero assicurato l'evento. Nella pugna
navale s'aveva pure grande speranza di vittoria, perchè
fatto calcolo di tutti i suoi mezzi, gli risultavano superiori
a quelli dei nemici: Lecco e Monguzzo stavano nelle mani
di Capitani avveduti ed impavidi; quindi non dubitava
quasi che il complesso delle cose non fosse per essere a
lui favorevole: per ciò quantunque la necessità di provvedere
a mille bisogna, d'ordinare, far disporre, dirigere,
esaminare le opere eseguite il tenesse in continua agitazione
e fatica, pure la mente sua mostravasi nè abbattuta nè depressa
nè agitata, che anzi ilare ed in lieto aspetto presentavasi
a' suoi capitani e soldati, gli uni e gli altri intrattenendo,
più che non fosse da pria assueto, con giocondi motti
e famigliari richieste.</p>

<p>Quel giorno medesimo partì dal Castello, come venne ordinato,
sulla nave di Pirro Rumo, il capitano Alvarez per
alla volta di Lecco: al principiare della notte partirono
pure i capitani Porino, Polto e Bologna, ed in ora più
avanzata Mattia Rizzo co' suoi cacciatori ed i soldati. Verso
il mezzodì del giorno seguente tutti i lavori d'attrezzo e di
carico intorno alla flotta erano compiutamente finiti, ed ogni
armamento messo in perfetto sesto, onde i capitani, i soldati
ed i rematori non si diedero altro pensiero pel rimanente
della giornata che di nutrirsi e starsi in riposo.</p>

<p>Gabriele, dopo avere passato il giorno intero insieme agli
altri Capitani, sul far della sera ridottosi da solo con Falco,
gli disse che pria di recarsi a giacere quell'ultima notte
innanzi la battaglia, voleva andare a prendere congedo da
una persona che stava nel Forte, per cui s'aveva molto affetto
e stima, e questa si era il suo maestro, Messere Lucio
Tanaglia, di cui aveva esso pure conoscenza. Falco disse
che si rammentava assai bene del signor Cancelliere che
non aveva sdegnato di prendere asilo nella sua capanna,
che si maravigliava anzi di non averlo ancora incontrato nel
Castello, e che lo avrebbe volentieri accompagnato da lui
onde dargli esso pure un cordiale saluto.</p>

<p>Il povero Maestro Tanaglia, dopo la fatale catastrofe da
noi narrata, in cui s'aveva avuta involontariamente una
tanta parte, preso con frequenza da tremiti, febbri e convulsioni,
non era presso che mai uscito dalla sua cameretta
contigua alla cancelleria del Castello, se non per recarsi in
questa a stendere le ordinanze di Gian Giacomo, ciò che
però gli costava grandi sudori, poichè dopo un tiro di
quella sorte, come diceva desso, aveva perduta interamente
la testa.</p>

<p>Entrati in un corritoio ed ascesa una picciola scala, Gabriele
e Falco giunsero all'uscio ben chiuso del Cancelliere,
ove il primo battendo moderatamente, per risparmiare inevitabili
domande disse tosto con chiara voce: "Aprite,
Maestro, che sono Gabriele, venuto a darvi la buona notte".
Dopo pochi istanti si fece sentire uno strascico di pianelle,
e s'udì levare la spranga e dischiudere il chiavistello, indi
apertasi lentamente la porta, apparve Messere Tanaglia tenendo
una lucerna nella sinistra mano, facendo della destra
scudo al lume verso di sè e riverbero sugli entranti: "Siete
voi Gabriele?" pronunciò con una voce stentaticcia, sporgendo
la testa verso di lui per meglio riconoscerlo, ma la
ritrasse tosto indietreggiando due o tre passi, esclamando
spaventato: "Ohimè! chi è là! cosa volete! sono ammalato!
andate via". E la causa di tale suo terrore fu la vista
di Falco ch'ei punto non riconobbe. Così avviene talora ad
un timido cittadino, che posando per avventura in albergo
da villaggio ode raschiare alla mal ferma porticella della
stanza assegnatagli, ed ei s'affretta ad aprire credendo sia
un figliuoletto dell'oste o il domestico gatto aspettatore dei
minuzzoli della cena, ma vede all'incontro affacciarglisi un
gran mastino con occhi rossi, con collare a punte di ferro
che entra snodando la lunga coda leonina.</p>

<p>"Ma che! disse Gabriele, voi v'intimorite? non conoscete
dunque Falco, il nostro amico, il nostro liberatore?"
"Sì, son io, signor Cancelliere, che vengo pel desiderio
di dargli un saluto in memoria di quella notte passata nel
mio abituro, e vederlo anco una volta prima di domani, in
cui tante conoscenze verranno troncate". "Ah! siete voi
quel... quel brav'uomo di Nesso, vi ringrazio, vi ringrazio:
entrate pure, sedetevi là: perdonatemi se non v'ho
ravvisato alla prima, è colpa del lume che suole alterare le
fisonomie". Entrarono Falco e Gabriele, e messere Tanaglia,
serrata di nuovo diligentemente la porta, posò la lucerna
sullo sporto d'un leggío che sosteneva un gran libro in
pergamena tutto dipinto a stemmi e simboli araldici, indi si
assise nel seggiolone che vi stava dappresso, fattisi sedere
a rincontro i due venuti a visitarlo.</p>

<p>Lo scarmo viso fatto più pallido dal poc'anzi concepito
spavento, la barbetta ed i capegli incolti, una zimaraccia nera
che, sdruscita e rattoppata in più luoghi, sembrava scritta
d'arabiche cifre, davano a Maestro Lucio il vero aspetto d'un
negromante, e pareva che non gli mancasse che la magica
bacchetta con cui toccando quel gran libro che gli stava
allato far nascere incanti e prodigii. E ben può dirsi che a
Falco passassero somiglianti idee pel capo, poichè appena si
fu colà seduto, girati gli occhi a quel volume, intorbidossi
in volto, e li ritraendo quasi con orrore, avrebbe forse cercato
d'uscire tosto di là, se mirando Gabriele, dalle belle e soavi
sembianze di questo giovinetto atteggiate ad una placida
calma, ed all'espressione di un sentimento affatto opposto
al terrore, non gli fosse stato all'istante dissipato dallo
spirito, troppo agevolmente suscettivo di strani e pregiudicati
pensieri, ogni sospetto di stregoneria. Maestro Lucio, ben
lungi dall'immaginare quali cose intorno a lui si volgessero
nella fantasia di Falco: "Dunque domani, pronunciò con
voce un po' tremola ma pacata, è proprio vero che vi
deve essere battaglia? Già me lo avevano fatto supporre le
lettere di richiamo ordinatemi giorni sono dal signor Castellano
ai condottieri di truppe delle vallate, e l'affaccendamento
in cui vedeva dal mio finestruolo tutta la gente del
Castello e del Porto. Chi sa quanti poveri meschini vi lasceranno
la pelle! però non dico che non s'abbia a fare,
anzi è una cosa necessaria, necessariissima: fate assai bene
a darla ad intendere a quei prepotenti di Ducali: così Dio
volesse, che li costringeste una volta a starsene in pace".
"No, no, non vogliamo pace, l'interruppe Falco, sinchè
uno solo di loro rimane sulle sponde di questo lago".</p>

<p>"O certo, certo, ripigliò messer Tanaglia, diceva per
dire..."</p>

<p>"State pur lieto, Maestro, l'interruppe Gabriele, perchè
passato domani non udirete sicuramente per lungo tempo
altri spari d'artiglierie che quelli che si faranno per allegrezza
o per festeggiamento".</p>

<p>"Così desidero appunto che avvenga, rispose il Cancelliere,
perchè in tal modo non ci occorrerà più di far mettere
a pericolo la vita dei nostri amici, o Falco, per venire
a trarci dalle unghie di quei birbi che ci avevano proprio
aggrappati come leprotti da mettere allo spiedo. Mi ricordo
ve' di quella notte così fatta. Che burrasca! e quel dirupo
per cui mi faceste salire? Oh! se non era la vostra brava
figliuola a farmi un po' di lume, per me era spedita: ma, a
proposito, come sta quella bella fanciulla? e sua madre è ella
ancora sì spedita e rubiconda?"</p>

<p>Una scintilla che tocca ed incende non produce sì grande
e rapido effetto, come tale inchiesta al cuore di Gabriele:
un indomabile commovimento lo scosse, sudò tutto e si coprì
di rossore, poichè sembravagli che il Cancelliere gli avesse
letto nell'anima, giacchè aveva pronunciate le parole che egli
ardeva di proferire e che pure non aveva osato mai di fare.
Cogli sguardi scintillanti di desiderio, le labbra semichiuse
per l'intensa attenzione, raccolse la risposta troppo breve di
Falco che disse: "Lasciai Rina e sua madre oggi a mattino
sane e vigorose, e tali spero ritrovarle al mio ritorno
alla rupe".</p>

<p>A queste succinte parole, ma che pure contenevano il
nome di lei pronunciato dal padre, parve a Gabriele rivederla,
accostarlesi, e sentì un prezioso soddisfacimento al
cuore, per cui rimase assorto nelle più care e deliziose idee.
Falco si restò muto anch'egli e pensoso, ma per assai differente
cagione, e volendosi distrarre dalle angosciose riflessioni
che lo assalirono, s'alzò per chiedere commiato al
Cancelliere.</p>

<p>Levossi da sedere questi pure, e Gabriele già da tanti
sentimenti intenerito, pria d'uscire, abbracciollo con affetto
figliale, dandogli con voce quasi rotta dal pianto l'addio.
"Addio, rispose non senza una sincera commozione
Maestro Tanaglia, addio, mio caro figliuolo: che Sant'Ambrogio
vi protegga nel giorno di domani: ricordatevi di non
esporvi troppo; abbiate giudizio; tornate sano e salvo dal
vostro maestro, che se il cielo gli dà vita e quiete ha ancora
molte e molte cose da insegnarvi, che sin ora per le
altre vostre faccende si sono dovute mettere da parte. Addio
voi pure, mio Falco (e si strinsero amichevolmente la mano),
abbiate cura di questo giovane; non lasciatelo precipitare,
e se me lo ricondurrete bello e robusto come ora si trova,
vi formerò e vi regalerò lo stemma di vostra famiglia".
Falco pronunciò un maschio addio, e presosi per mano Gabriele,
il guardò con una fiera sicurezza che tutto esprimeva
l'interesse e la premura che prometteva a quello, alunno
del Cancelliere, e fratello del suo Signore. Uscirono così
entrambi dalla cameretta di Maestro Tanaglia, che udirono
rinchiudere tostamente, e pei porticati ed il cortile del Forte,
già fatto silenzioso ed oscuro, pervennero alle loro stanze
di riposo.</p>
<br>
<h3>CAPITOLO OTTAVO.</h3>

<pre>
                                 Cadon le schiere d'ogni orgoglio emunte,
                                   Difese invan dall'orrida mitraglia
                                   E dal filo dei brandi e dalle punte.
                                 Che in mezzo ad esse rapido si scaglia
                                   E tronca e fora e penetra e calpesta
                                   Sin che l'ultime file apre e sbaraglia;
                                 Poi sotto la vulcanica tempesta
                                   Assal col brando nella destra eretto
                                   De' grossi bronzi la trincera infesta.
                                        GIANNI. <i>La Battaglia di Marengo</i>.
</pre>

<br>
<p>Fittissime regnavano le tenebre, chè prossima non era
ancora la luce mattinale di quel dì ventun agosto 1531, allorchè
una fiaccola brillò all'improvviso sull'alto della torre
del Forte; subito dopo l'apparizione di tal lume partì un
colpo di bombarda dalle batterie delle <i>Case del Marasciallo</i>
poste a piè del Castello. Un suonare rapidissimo di tamburi
eccheggiò dietro questo segnale, ed il rumoreggiare di que'
ripercossi strumenti di guerra si diffuse in pochi istanti dal
Forte alle Rocche, da queste al Porto e dal Porto alle strade
della vicina Musso e di Dongo. Cento e cento lumi si accesero
e si sparsero ben tosto per tutta la Fortezza, lungo
il lido, e sulle navi, poichè nessun uomo fu tardo ad allestirsi
e porsi in armi al battere di quella diana. Tutti i
Capitani, precedentemente istruiti di quanto avessero ad operare,
uscirono dal Castello e si posero ciascuno a capo della
squadra per condurla al Porto mano mano che veniva
sgombrato, e farla salire sulle navi o grosse o minori secondo
che ne avea ricevuto il comando.</p>

<p>Il Pellicione ed il Borserio con varii capi-bandiera e sergenti,
postisi innanzi a tutti presso le sponde, sopraintendevano
allo ordinato imbarcarsi de' soldati ed alla regolare
distribuzione di essi sopra la flotta. Due grandi fuochi accesi
sulle opposte estremità dei moli spandendo un chiarore
rosseggiante, rischiaravano tutto il Porto, le acque ed i legni
ivi adunati, e davano comodità alle schiere di salire dalla
ripa ai battelli, da questi agli elevati bordi delle navi, senza
che nascessero confusioni, abbagli o sventure.</p>

<p>Falco trovò vicini al Porto i suoi sei compagni e seco
li condusse sulla <i>Salvatrice</i>, su cui montò pure una banda
eletta di cinquanta uomini d'armi che Gabriele pose sotto
il suo comando, pria di ascendere colla propria brigata la
nave <i>l'Indomabile</i> che sorgeva accanto alla <i>Salvatrice</i>.</p>

<p>A capo dell'ultima schiera che uscì dal Castello apparve
fra mezzo a numerose ardenti fiaccole Gian Giacomo, coperto
d'intera armatura, coll'elmo lucentissimo sormontato da
bianche penne. A fianco a lui stava il vicario del Castello,
Teodoro Schlegel, abate di Dares, in auree vesti sacerdotali,
preceduto da varii camilletti in bianche stole, l'uno de' quali
recava un crocifisso d'argento, ed un altro la sacra <i>martinella</i>
da sospendersi all'albero del brigantino: davanti ad
essi procedeva un gonfaloniero armato che portava il gran
vessillo mediceo coll'asta dorata. Il brigantino era stato, per
quanto il concedeva il basso fondo delle acque del porto,
accostato al molo, ove la ciurma aveva gettato un ponte
mobile onde renderne comodo l'accesso, togliendo la necessità
di salirvi dai fianchi; entrarono da tal ponte nella
nave il Castellano, il Vicario coi chierici, il Pellicione e
gli altri capitani che seguivano Gian Giacomo, e finalmente
il gonfaloniero con tutti i soldati. Quando il supremo comandante
trovossi a bordo del brigantino, i rematori levarono
il ponte che l'univa al molo, e cautamente sospingendolo,
lo mossero e uscirono dal porto.</p>

<p>Il Borserio, che, montato sul <i>Busto di ferro</i>, aveva il comando
dell'antiguardo della flotta, veduto il brigantino movere
al largo sventolando il vessillo alla sommità dell'albero,
diè il segnale della partenza, e tutti i legni sì grandi che
piccioli che componevano la flotta di Musso, spiegate le
vele e dati i remi alle acque, salparono di conserva con
infinito mormorío delle onde percosse e rotte da tante prore.</p>

<p>Le aure notturne spirando da settentrione favorivano il
veleggiare verso mezzodì della classe medicea, per cui al
primo diradarsi dell'oscurità essa era di già pervenuta all'altura
di Rezzonico, e quando il sole, spuntando dietro i
monti di Lecco, vibrò i suoi primi raggi sui liquidi piani
del Lario, illuminò quella flotta, che, passate le acque di
Sasso-Rancio, progrediva a gonfie vele ver' quelle di Menaggio.
Giunta a poca distanza da questo borgo, un susurro
improvviso si diffuse su tutte le navi, e ad un segnale dato
dal brigantino, ripetuto dal <i>Busto di ferro</i>, si rattennero i
remi, si ravvolsero le vele, e tutto il navilio mussiano arrestossi
disposto in lunga fila siccome aveva viaggiato.</p>

<p>Era apparsa la flotta ducale, che, sprolungandosi tra
Bellaggio e la Cadenabbia, s'avanzava lentamente a forza
di remi, avendo l'aria di fronte. Distavano a quel primo
vedersi l'una dall'altra le due flotte nemiche un miglio e
mezzo all'incirca. Gian Giacomo Medici fece soprastare le
sue navi un buon quarto d'ora, attendendo l'accostarsi dei
legni ducali, ma sembrandogli che punto non s'inoltrassero,
tant'era la tardità con cui procedevano, trovandosi esse
sotto-vento, diede ordine a' suoi d'avanzarsi, ma a soli
remi e senza foga. Quando però ebbe viste le navi comasche
essere giunte presso il capo del promontorio di Bellaggio,
fece dall'albero del brigantino porgere di nuovo il
segno della fermata, ed altrettanto venne comandato ai ducali
dal Gonzaga, che saliva la nave ammiraglia. Dopo questo
secondo movimento le flotte si trovarono discoste un giusto
tiro di cannone, ma per alcun tempo nessuna di esse
volle incominciare l'attacco. Spiegato era il mattino, il sole
ora splendeva in piena luce, ora appariva leggiermente velato
dalle nebbie che posavano sulla sommità degli erti monti:
azzurrine, ondeggiate stendevansi le acque che si frangevano
mormoranti contro i numerosi legni che sostenevano.
Le due armate, collocate paralellamente l'una all'altra di
fronte, si guatavano immobili e silenziose in aspettativa ciascuna
che l'altra desse principio al combattimento.</p>

<p>Le otto grosse navi medicee stavano d'un bel tratto distanti
fra loro, poichè negli intervalli erano frapposte le
borbote e le piatte, alcune però delle quali tenevansi in una
seconda fila formata dalle scorribiesse e dai battelli. Il purpureo
vessillo colle palle d'oro che sventolava sull'albero
del brigantino, il quale sorgeva torreggiante in mezzo alle
altre navi, avrebbe sufficientemente indicato che desso portava
quegli che capitanava la flotta, se Gian Giacomo stesso,
che tanto il suo quanto il nemico esercito riconoscevano alla
splendidezza dell'armi ed alle candide piume del cimiero,
non si fosse tenuto costantemente colla spada impugnata sull'alto
della prora; intorno a lui si stavano i suoi principali
capitani, ed una fitta schiera d'eletti soldati guarniva i bordi
di quella nave, nel centro della quale vedevasi eretto l'altare,
che, essendo su un palco elevato d'alquanti gradini,
era veduto da lungi in uno col sacerdote che, prostrato innanzi
ad esso, adorava l'argentea croce, a cui gli assistenti
in bianche stole ardevano incensi. Tra i molti uomini però
di che si vedevano guerniti i ponti delle altre grosse navi,
e piene le barche minori del Castellano, pochi drappelli se
ne scorgevano in totale guerriero abbigliamento; gli altri,
benchè tutti in armi, non offrivano il vero militare aspetto
dei soldati Ducali.</p>

<p>Le loro diciotto navi, pressochè tutte d'una portata, stavano
schierate in una sola lunga linea: su ognuna di esse
vedevasi inalberata la bandiera azzurra collo stemma sforzesco,
e il loro legno ammiraglio non distinguevasi per altro
che per avere lo stendardo più espanso e più ricco, e per
portare intorno all'albero una gabbia, come sul brigantino
mediceo, da cui due uomini con banderuole alla mano comunicavano
i segnali alla flotta a norma dei comandi. Vedevansi
i soldati disposti su queste navi in perfetta guerresca
tenuta: sui lati di ciascuna di esse stava una squadra di
alabardieri del Duca colle sopravvesti rosse e le penne del
morione di simigliante colore; la prora ne era occupata da
una doppia fila di moschettieri spagnuoli ed alemanni, i
cui elmi, le corazze e gli alti archibugi, non portanti però
la moderna baionetta, sfolgoravano allineati ai raggi del sole.
Gli abitanti delle prossime terre del lago saliti sulle torri,
e quelli delle valli accorsi alle vette dei colli e dei monti
circostanti, prospettavano ammirati ed ansiosi quelle due nemiche
armate, poichè giammai s'era veduto in quelle acque
un numero tanto grande di legni starsi a fronte in sì potente
e minaccioso aspetto.</p>

<p>Gian Giacomo, dopo avere atteso alcun tempo, vedendo
che l'ammiraglio ducale non disponevasi ad incominciare la
pugna, ordinò ad una borbota e due piatte s'avanzassero
ed ingaggiassero il combattimento. Uscirono immediatamente
queste tre barche di schiera, e inoltratesi a mezza gittata
di cannone dal nemico, il comandante la borbota fece appuntare
una bombarda, e ne spiccò il colpo. Un globo di
fumo si sollevò, ed avvolse tosto quella barca, sperdendosi
in forma d'una colonna biancastra. Il trambusto che si vide
tra gli uomini d'una nave dell'ala destra ducale indicò che
la palla aveva dato in quella; infatti essa stessa girò di
fianco e ripostò due colpi; la borbota e le piatte replicarono
subitamente. Gian Giacomo comandò s'avanzassero due
altre borbote con quattro piatte: progredirono queste pure,
e, unitesi alle altre, trassero di bombarda all'inimico. Con
meraviglia però de' Mussiani, e non senza sospetto nel Medici
di qualche stratagemma, che ne addoppiò la vigilanza,
i Ducali ripostavano radamente e sempre dalla loro ala destra,
la cui estremità toccava al piede del colle di Bellaggio.
Le nove barche mandate innanzi da Gian Giacomo inclinarono
inavvedutamente da quel lato che unico rispondeva
al loro fuoco, e diedero così nell'agguato, poichè quando
furono pervenute a buon tiro sotto il colle, smascheratasi su
di esso una batteria piantata la notte dagli Spagnuoli, le colse
fulminando sì in pieno, che tre piatte e una borbota sfracellate
affondarono ad un punto solo, e le altre, eccetto sol
una che rimasa incolume rapida retrocesse, guaste e spezzate,
bersagliate di nuovo dalle batterie del colle e delle
navi, non potendo nè governarsi nè reggersi, andarono a
perdersi tra la flotta nemica.</p>

<p>Fremettero a tal vista i Mussiani, ardendo di vendicare
que' loro compagni; ma il Medici non sgomentossi punto,
che lieve stimò la perdita di quelle barche minori a fronte
del grave periglio in cui sarebbe incorsa tutta la sua flotta
s'egli l'avesse fatta accostare a quel colle, ciò che poteva
facilmente avvenire, giacchè avendo desso avuta cognizione
che il piano dei nemici si era d'assalirlo più prossimamente
al Castello che fosse loro possibile, non aveva nè saputo nè
calcolato che il promontorio bellaggiano verrebbe da artiglierie
munito.</p>

<p>Senza frapporre indugio fece dare i segnali all'antiguardo
onde uscisse ad attaccare l'ala sinistra ducale, ed a tutta la
linea, onde s'obbliquasse accennando verso l'ala medesima
per costringere in tal modo l'inimico ad allontanarsi colla
sua ala destra dalle difese del colle. Le navi il <i>Busto di
ferro</i>, la <i>Salvatrice</i> e l'<i>Indomabile</i>, seguite dalle scorribiesse
e dai battelli di guastatori ed incendiarii, che costituivano
l'antiguardo, s'avanzarono a grandi spinte contro
il nemico, traendo unitamente con tutte le artiglierie.</p>

<p>Il Gonzaga credette da principio poter respingere l'antiguardo,
rimanendo nella sua primiera posizione, perchè essendo
superiore in numero di grosse navi, pensava potersi
ciò eseguire senza scorciare di molto la propria linea. Ma
tale suo divisamento non ebbe effetto, perchè quelle navi
scagliavano con tanta furia e prontezza, che le ducali non
valevano a rigettarle: onde il loro ammiraglio si vide sforzato
ad ordinare il movimento progressivo di tutti i suoi legni
anche dell'ala destra, abbandonando così la prossimità
del colle, e facendo diventare universale quel combattimento.</p>

<p>Al rimbombo generale delle artiglierie rintronarono i monti,
e quell'immenso fragore salendo di vetta in vetta, destò gli
echi più sommi dei giganteschi Legnoni non usi a rispondere
che ai muggiti del tuono. In pochi momenti un densissimo
fumo ricoprì le due armate, stendendosi come vasta
nube, fuori della quale apparivano qua e là le estremità
degli alberi sormontati dagli ondeggianti vessilli.</p>

<p>Lampi spessissimi di fuoco seguentesi incrociantesi squarciavano
il seno a quella nube e la rendevano più fitta e vorticosa:
tra il tuonare assordante delle bombarde s'udiva il
rumoreggiare incessante minuto degli archibugi, e veniva
anche all'orecchio il tintinnare della campana del Brigantino
e lo stormire dei tamburi ducali. Sempre più rinserrando
s'andavano le linee, e la pugna facevasi maggiormente terribile
e micidiale. Alle clamorose grida che d'ambe le parti
davano eccitamento al distruggere, all'uccidere, alle voci
d'imprecazione, di minaccia, si frammischiavano i gemiti,
i lamenti, le invocazioni pressanti di soccorso dei feriti e di
quelli che perigliavano naufragio.</p>

<p>Nell'impeto primo dell'assalto le navi ducali urtando in
molte delle navicelle mussiane che s'erano spinte avanti,
varie ne rovesciarono, altre ne resero malconcie e le costrinsero
presso che tutte a trarsi addietro; ma allorquando
i grossi legni del Medici, con un fuoco ben nutrito e continuo
di bombarde e falconetti, fecero rallentare quella foga
nemica, le barche minori vogarono di nuovo alla presa, e
cacciatesi sotto i bordi delle navi comasche, in parte schermendosi,
in parte non curando arditi la grandine di palle
che era fatta su di esse cadere, i guastatori, martellando
colle scuri e le mazze, incominciarono l'opera del tagliare,
rompere, divellere le tavole di che ne erano contesti i fianchi,
e gli incendiarii del gettare per entro agli squarciati
seni fiaccole accese, fasci di stoppie impegolate, lane intinte
nelle rage e nell'olio, cui avevano dapprima appiccato il
fuoco. Per effetto di tale tremendo lavoro, innanzi che fosse
trascorsa un'ora da che durava il conflitto, si vide manifestarsi
l'incendio su due delle navi ducali, l'una del centro
e l'altra dell'ala destra. Dietro neri globi di fumo si manifestarono
in esse le fiamme uscenti da pria come lingue
lambenti dalle aperture praticate nei fianchi, e impossessandosi
poscia del cassero e di tutto il ponte, salirono pei cordaggi
alle vele volteggiando nell'aria rosse, elevate, tramandando
con immense scintille un fosco chiarore. Le navi
che trovavansi vicine a quelle che ardevano, fecero forza di
remi per allontanarsene, paventando che lo scoppio che doveva
necessariamente susseguitare, dardeggiando fiamme e
tizzi all'intorno, comunicasse loro l'incendio. Non andò
molto infatti che la nave che abbruciava nel centro, da
cui s'era appena scostato col suo legno l'ammiraglio Gonzaga,
con immenso fragore spezzandosi, slanciò a considerevole
altezza e distanza, fra tronche membra d'uomini,
frantumi ardenti e scheggie d'armi e ferri arroventati, che
ricadendo frizzando nell'acqua si spensero: così avvenne
dell'altra allo stremo dell'ala destra della schiera.</p>

<p>Questo fatto ruppe interamente le ordinanze della flotta
ducale; per cui deviando ogni nave dalla linea in cui era
stata primamente disposta, si spinse più d'appresso alle
mussiane. Si formarono per tal modo impensatamente due
distinti gruppi di combattimento, l'uno assai dentro il lago
nello spazio da Varenna a Bellaggio, ed era tra l'ala destra
e parte del centro coll'Ammiraglio ducale contro quattro
navi, il Brigantino e le seguitanti barche del Castellano; e
l'altro verso la sponda di Menaggio tra l'antiguardo mediceo
e l'ala sinistra col rimanente del centro nemico. L'ardore
della battaglia che era sminuito al momento dell'orrendo
spettacolo dello incenerirsi delle navi comasche, rinvigorì
più calorosamente.</p>

<p>La <i>Salvatrice</i>, comandata da Falco, presa di mezzo da
due navi nemiche, fulminava da poggia e da orza con una
furia indicibile. Gli uomini d'armi che erano al suo bordo,
traevano degli archibugi con celerità e destrezza somma,
non però in sì perfetta guisa da stare a fronte ai sei pirati
ed al battagliero montanaro di Nesso loro capo, poichè a
ciascuna delle vicine scariche dei loro moschetti sette nemici
immancabilmente cadevano.</p>

<p>Gabriele colla sua <i>Indomabile</i>, dopo avere fatti prodigi
di valore a fianco alla <i>Salvatrice</i>, ne era stato disgiunto
dall'impeto di una nave nemica, che spintolo al largo il
tempestava aspramente, uccidendo e ferendo alquanti de'
suoi; egli non ripostò sulle prime che con fuoco minuto,
ordinando si ponessero forzate cariche in tutte le bombarde,
di cui fece inclinare alcun poco le bocche. Quando fu ciò
eseguito, appressatosi quasi bordo a bordo alla nave ducale,
comandò si traesse pria da un fianco e poscia, girata la nave,
dall'altro. Diè l'<i>Indomabile</i> due sì perigliosi trabalzi a quei
tremendi simultanei colpi, che se non fosse stata con fina
arte costrutta, sarebbonsi al certo le sue travi sconnesse:
il legno nemico, colto sì prossimamente da grosse palle nelle
sue opere vive, squarciandosi a fior d'acqua aprì l'adito
in cento parti alle agitate onde d'entrarvi, dal cui peso
investito cominciò tostamente inclinando a calare. La ciurma
e i guerrieri che il montavano, cessato ogni fuoco, si diedero
tutti all'opera per riaversi gridando aita e soccorso;
ma fu invano, perchè essendo le artiglierie incatenate ai
bordi, pria che avessero campo di rovesciarle nel lago per
alleggerire la nave, tutto il corpo di questa era già sotto
l'acqua, e i miseri naufraghi gettando l'ultimo grido s'inabissarono
con essa, e fra loro solo chi non era dal peso
delle armi impedito potè trovare salvezza guadagnando a
nuoto le sponde. Gabriele, tocco in cuore a quella vista,
fe' cessare l'eccidio che dei nuotanti facevano i suoi moschettieri,
e spinta l'<i>Indomabile</i> sulle onde stesse che ricoprirono
gli affondati ducali, corse a portare rinforzo al <i>Busto-di-ferro</i>.</p>

<p>Circondato questi da quattro navi nemiche, travagliava
faticosamente a difendersi in ispecial modo da prora, ove il
martellava la squadra comandata dal castigliano Enrico Nedena,
che sconquassate quante borbote, piatte e barche
minori scortavano e facevano scudo a quel legno che capitanava
l'antiguardo, voleva a forza impossessarsene e condurlo
prigioniero. Il comandante Borserio aveva pugnato con
portentosa avvedutezza e coraggio, ma tutto l'ardir suo e
la bravura non erano stati bastevoli a sottrarlo al riboccante
numero degli assalitori che da quattro parti il bersagliavano:
le sue bombarde erano smontate, l'albero infranto, spezzati
i banchi dei rematori, spezzato il timone, tutto il ponte
pieno di moribondi e d'uccisi, per cui i lacerati fianchi del
<i>Busto-di-ferro</i> grondavano sangue. Il Borserio, benchè ferito
in più parti, animando colla voce quello spizzico rimastogli
de' suoi, ruotando disperatamente la spada teneva
lontani ciò non per tanto i Ducali, che, gettati dalle loro
navi i roncigli, tentavano di venire all'arrembaggio. L'arrivo
colà dell'<i>Indomabile</i> fece sospendere quell'intrapresa,
poichè i nemici si rivolsero tuonando contro di essa.</p>

<p>Aveva Falco nel frattempo colla sua <i>Salvatrice</i> sì guasta
e rotta una delle navi nemiche che gli erano venute d'intorno,
che trovossi costretta a si ritrarre per salvarsi alla
spiaggia; la seconda, assai sminuita di combattenti, vedutasi
sola contro quella formidabile nave, se ne era staccata,
e volgeva precipitosa a raggiungere il grosso della flotta.
Cessato così il combattere per la <i>Salvatrice</i>, e dissipatosi
il fumo che la cingeva, Falco e tutti i suoi guerrieri, mentre
la ciurma gettava in acqua i morti e recava i feriti sottoponte,
anelanti per la lunga sostenuta fatica, rifiatarono,
rimanendo inerti, appoggiati ai loro moschetti, a mirare
d'intorno la scena della battaglia.</p>

<p>Non spirava soffio d'aria, pure il lago ondulava agitato
per i moti di tante navi che quivi procedevano, s'urtavano,
retrocedevano: vedevansi sornuotare per tutte quelle acque
frantumi di barche, pezzi di tavole carbonizzate, pennacchi,
cappelli e lembi di sopravveste: l'intero orizzonte
era oscurato dal fumo che si stendeva in forma d'un gran
cerchio cinericcio intorno al luogo della battaglia, e veniva
aumentato verso levante dai vortici che continui s'alzavano,
ove stando in lotta col maggior numero delle loro navi i
due sommi condottieri delle flotte si fulminavano incessantemente
colle artiglierie. A mezza portata di bombarda dalla
<i>Salvatrice</i> vedevasi combattere accanitamente quel branco di
legni fra cui stava il <i>Busto-di-ferro</i>, e contro le quali aveva
fatta rivolgere la sua prora Gabriele. Il fragore della scarica
fatta dai Ducali contro l'<i>Indomabile</i> e la risposta subitanea
di questa, scossero Falco da quel momentaneo riposo
a cui si era abbandonato, onde alzato il suo moschetto
gridò: "Presto, mano all'opera, che il più bello del giuoco
sta ora per incominciare. Di camicioni rossi e di quei di
Spagna ne abbiamo già mandati all'inferno un buon numero,
ma ne potevamo spedire di più se quei vigliacchi non si
fossero posti in ispavento per quattro parole un po' risentite
che loro dissero le nostre bocche da fuoco, Vedeste come
gli uni si sono trascinati a terra, e gli altri se ne andarono
frettolosi al pari d'un volo di anitre selvatiche alla vista
del cacciatore? Or via ricarichiamo gli archibugi e le bombarde,
giù tutti i remi, e corriamo a ripetere noi pure il
saluto che venne dato sì bruscamente dal signor Gabriele
alle bandiere della biscia. Quel giovine capitano ha pugnato
come un leone qui accanto a noi; ora che vuol combattere
da solo non mostrerà meno terribili i suoi denti al nemico".
"Pochi istanti sono, disse uno dei soldati della <i>Salvatrice</i>,
esso ha misurato un colpo sì giusto da degradarne la più
vecchia barba di comandante di tutte le flotte del mondo,
giacchè con una scarica sola sbrigò per sempre gli uomini
e la nave che lo avevano staccato da noi. Se voi, Capitano,
non eravate da prora avvolto nel fumo, avreste potuto vedere,
come scórsi io da poppa, tutto quel barcone seppellirsi
bello e intiero sotto le acque".</p>

<p>"È vero (aggiunse Trincone mentre caricava il moschetto,
stando cogli altri compagni pirati in ischiera attorno a Falco),
l'ho veduto anch'io: pareva che i demonii se la tirassero
all'ingiù colle catene. Oh sarebbe pure stata la mala cosa
se ad un giovine di tanto valore avessero tagliata la testa
sulla piazza di Como, ciò che avveniva di certo se non eravamo
noi a toglierlo a coloro là dalle mani, quella notte
che Grampo restò ferito mortalmente!"</p>

<p>"Guarda, esclamò Falco, qual compenso dà loro per
quella minaccia: odi che strepito fanno i Ducali intorno a
lui; ma la sua <i>Indomabile</i> vomita fuoco come un drago di
sette teste. Bravo, mio signor Gabriele, continuate in tal
modo ancora un momento e veniamo noi pure a darvi mano.
Attenti, camerata... pronti i moschetti... appuntate le
bombarde... ci hanno veduti... fanno fuoco... Coraggio!..
non è saltata che una scheggia del bordo... rispondiamo... fuoco intiero".</p>

<p>La <i>Salvatrice</i> gittò da orza a mezza tratta d'archibugio
dal nemico, ripostando ad una sua fiancata, indi correndo
innanzi mentre ricaricava, fulminò da poggia la nave del
Nedena, che si trovava essere a più giusto tiro, guastandola
nella chilia e negli ormeggi. Il sopraggiungere di questo
nuovo legno mussiano parve facesse scemare nei Ducali gran
parte del loro ardire, poichè si videro rinunciare al progetto
d'impossessarsi del <i>Busto-di-ferro</i>, cominciando il
Nedena a staccarsene dalla prora e tirarsi al largo, il che fu
tosto eseguito pure dalle altre sue navi, per cui la mischia
cessò dall'essere tanto accanita. Datosi luogo dai legni ducali,
mentre l'<i>Indomabile</i> sosteneva il combattimento da lungi contro
di esse, la <i>Salvatrice</i> accostossi al <i>Busto-di ferro</i>; non offriva
esso più che l'informe aspetto d'un ammasso di tavole e
travi frantumate e ridotte a scheggie, frammiste a cadaveri
detroncati, ad armi, a pezzi di vela e di cordaggi anneriti
dal fumo e semi-arsi. Il valoroso Borserio, perduto l'elmo,
perduta la spada, coperto di ferite e pressochè esangue,
giaceva steso sulla prora di quella sua fracassata nave sul
corpo de' guerrieri che ultimi avevano combattuto al suo
fianco. Falco ordinò a quattro de' suoi salissero su quel legno,
e trasportassero a bordo della <i>Salvatrice</i> il Capitano e
gli altri guerrieri che davano ancora segno di vita. Il Borserio
appena fu deposto sul ponte mandò alcuni inarticolati
accenti e spirò, con grave cordoglio di Falco e de' suoi
soldati che lo estimavano prode guerriero e valentissimo comandante
di nave: esso, a differenza degli altri uccisi che
erano gettati nelle onde, venne calato sottocoperta, dove
furono collocati i feriti d'entrambi i legni.</p>

<p>Il trarre delle artiglierie che s'era intanto proseguito tra
l'<i>Indomabile</i> e le quattro ducali, cessò ad un tratto dalla
parte di queste, perchè diedero i remi all'acque per accostarsi
all'altre loro navi. Tale mossa fu cagionata da un
lume che si mirò splendere elevato in mezzo al fumo ove
stavasi il grosso della flotta combattente, ed era un segnale
fatto sulla gabbia dell'albero dell'ammiraglio per chiamare
d'appresso tutti i suoi legni. L'<i>Indomabile</i> tenne loro dietro,
la seguì pure la <i>Salvatrice</i>, abbandonando all'arbitrio
delle onde il lacerato e inconducibile <i>Busto-di-ferro</i>.</p>

<p>Il lungo e furioso durare della pugna là dove trovavasi il
Gonzaga a fronte di Gian Giacomo Medici, aveva quasi
esaurite le munizioni da guerra, e rese roventi ed inservibili
un gran numero di grosse armi da fuoco, per cui il
fulminare delle artiglierie era diminuito d'assai, il che si
comprendeva ben anco dalla minore densità del fumo attraverso
il quale potevasi omai distinguere la duplice fila delle
pugnanti navi. Cinque erano stati i grandi legni mussiani,
annoveratovi il brigantino, che avevano sostenuto quel combattimento
contro dieci dei ducali; ma siccome la gran
quantità delle barche sottili che si stava coi primi per l'agevolezza
dell'accorrere, del volteggiare, guastava, ardeva e
danneggiava in mille modi il navilio nemico, e siccome la
perizia del combattere navalmente, e la perfezione delle armi
e delle barche era maggiore dal lato del Castellano, così
delle due flotte quella che si trovava meno guasta e meno
di morti e feriti ripiena era la sua. Il segnale dato dal Gonzaga
onde chiamarsi vicini i suoi legni discosti era stato
appunto determinato dal periglio ch'ei vedeva ognor crescente
di dover cedere il campo all'inimico. Era riuscito agli
incendiarii del Medici d'appiccare per la terza volta il fuoco
ad una nave della linea ducale; le bombarde del brigantino
ne avevano sì malconcie due altre, che rese inabili ad avanzarsi
ed a retrocedere, minacciavano ad ogni istante di
andare a picco: una quarta, che nell'inseguire alcune piatte
appressossi agli scogli di Varenna, aveva ricevuto dalle artiglierie
quivi collocate dal Gatto un trattamento eguale a
quello fatto alle barche medicee dai bombardieri spagnuoli
trincierati nascostamente sul colle di Bellaggio.</p>

<p>Non è però a dirsi che il navilio mussiano si trovasse
incolume ed intero: delle barche sottili una metà era perita
rovesciata dalle palle o dagli urti dei legni ducali: delle
grosse navi, oltre la perdita del <i>Busto-di-ferro</i>; la <i>Donghese</i>,
comandata da Domenico Matto, per essersi cacciata
più volte assai d'appresso al nemico, n'aveva riportati tali
guasti, che movevasi a stento; e il <i>Sant'Ambrogio</i>, vedeasi
casso dell'albero, la cui caduta era stata causa di morte a
Romeo Casanova comandante di esso.</p>

<p>Quando le quattro navi ducali che avevano sostenuto il
conflitto contro l'antiguardo si furono raccozzate al rimanente
della flotta, l'ammiraglio Gonzaga per togliere al nemico il
vantaggio delle artiglierie, che, sebbene scemate ne' colpi,
molta strage e danno gli recavano ancora, e vedendosi superiore
tuttavia in numero di navi e d'uomini, disperando
d'ottenere la vittoria altrimenti che con un colpo decisivo,
comandò a' suoi legni si spingessero tutti contro i Mussiani
serrandoli d'appresso per venire all'arrembaggio. Gian Giacomo
tentò evitare l'effetto di tale movimento dell'inimico,
ma non ne ebbe il campo, perchè le dieci navi che rimanevano
ai Ducali obbedirono sì prontamente ai comandi del
loro ammiraglio, che in un battere di ciglia le mussiane si
trovarono avviluppate ed investite da esse. Il brigantino fu
circuíto dall'Ammiraglio e dal Nedena, e così vennero assaliti
da due navi comasche ciascuno degli altri quattro legni
mussiani. Rinserratosi in tal modo il combattimento, fu forza
ad ambe le parti abbandonare interamente l'uso delle bombarde,
e non s'udì più che lo sparo della moschetteria,
non come innanzi ad unite e strepitose scariche, ma disordinatamente
susseguito. Mano mano che le navi s'attaccavano
bordo a bordo, frammischiavasi a quel rumoreggiare
degli archibugi un ribattersi di spade e di scuri che s'incontravano
e si ripercuotevano, un gridare, un inveire più
aspro e clamoroso.</p>

<p>I guerrieri del brigantino si divisero prontamente in due
squadre: una stando a sinistra, comandata dal Mandello,
teneva lontani gli uomini del Nedena; e l'altra postasi a
destra, avendo a capo Gian Giacomo, ributtava la squadra
dell'Ammiraglio. Il Pellicione, balzato giù dal brigantino in
una scorribiessa, radunate tutte le navi minori, le distinse
in drappelli e le spinse ad assalire le navi ducali, ordinando
ai più risoluti d'arrampicarvisi dai fianchi onde prendere i
soldati di schiena mentre tentavano penetrare in quelle di
Musso: esso medesimo ne diè pel primo l'esempio, poichè,
impugnata una scure, montò con venti guastatori sulla
nave comasca che da orza lottava fieramente col <i>Sant'Ambrogio</i>,
le cui genti avendo perduto il capitano pericolavano
di cedere, piombò sui Ducali e fecesi strada a passare a
quella nave, i di cui soldati animati dalla sua presenza e
dalla sua voce, sostennero vigorosamente l'assalto.</p>

<p>Era nel frattempo sopraggiunto colà Gabriele, il quale
veduto il brigantino alle prese col legno ammiraglio, spinse
addosso a questi la sua <i>Indomabile</i> sì furiosamente, che
l'urto ne li fece disgiungere gran tratto. Il brigantino approfittando
di quell'intervallo, si mosse subitamente in senso
opposto dell'Ammiraglio, e venne a porsi a poppa della
nave del Nedena, contro cui gli fu agevole scaricare una
salva d'artiglierie traforandola d'entrambi i lati.</p>

<p>Il Gonzaga, cieco di sdegno per l'urto dell'<i>Indomabile</i>
che gli toglieva ogni speranza di trionfo, appena vide la
propria nave arrestarsi, il che fu appunto a perfetto contatto
di quella di Gabriele, comandò venisse tosto arroncigliata
e fermata al suo bordo con catene, onde entrarvi
immancabilmente e trucidarvi ogni persona. Non s'oppose Gabriele
a chè le due navi fossero saldamente congiunte, ma
quando fu ciò fatto, balzò egli pel primo sulla ducale, ed
affrontò il Gonzaga, che gli si fece incontro ferocemente
circondato da' suoi. Gli occhi di Gabriele scintillarono al
mirarlo per ardore di vendetta e di gloria: precipitossi ver
lui, ed i loro ferri lampeggiarono nello scontrarsi; arse subito
la pugna intorno ad essi, e in mezzo a quella tremenda
mescolanza d'elmi e di spade, l'elmetto d'argento e l'acciaro
del giovinetto Medici vedeansi splendere e vibrarsi con
impareggiabile destrezza.</p>

<p>Tutta la squadra dell'<i>Indomabile</i> s'era riversata sull'Ammiraglia,
e combatteva con indicibile valore imitando il suo
giovine capitano, imprudente però in quel fatto, perchè il
numero dei soldati del Gonzaga essendo quivi di quasi una
metà superiore al suo, per quanto intrepidamente ciascuno
de' suoi pugnasse e vendesse cara la propria vita, ne rimase
in poco tempo trucidata una gran parte, e l'altra era prossima
a soccombere. Gabriele aveva portato un sì gran colpo
di spada tra le ciglia al Gonzaga, che caduto questi immerso
nel proprio sangue, era stato tratto fuori della mischia
quando mandava gli ultimi aneliti; ma egli stesso
vedeasi vicino a subire un'egual sorte, poichè chiuso
in mezzo da un drappello d'inferociti Spagnuoli, avendo
l'elmo pesto in fronte, rotta la corazza, senza filo la
spada, sbalordito dai tanti colpi e lasso per la sproporzionata
pugna, sentiva di non poter sostenere il ferro che
per pochi istanti, e mancargli la forza a difendersi.</p>

<p>Nel momento però che sembrava più disperata la salvezza di
quell'ardimentoso giovine, un grido d'accorrenti al soccorso
ridestò il suo quasi spento coraggio. Era la <i>Salvatrice</i> che
quivi giungeva: un grand'urto scosse la sanguinosa nave
ammiraglia, e tutti gli uomini di quella balzarono in essa,
assalendo con furioso impeto i già stanchi Ducali.</p>

<p>"Avanti, avanti; vendetta dei nostri: morte ai nemici,
si salvi Gabriele". Così gridò Falco con voce tuonante,
scagliandosi al di là del grand'albero al luogo ove pugnava
Gabriele, trafiggendo uno dei di lui assalitori col pugnale,
atterrandone un altro con un colpo del calcio ferrato del
suo moschetto: i quattro superstiti compagni di Falco, seguendolo
d'appresso, scagliaronsi sugli altri combattenti e
li atterrarono, nel momento istesso che Gabriele, fuori di
lena, assalito da subitaneo torpore, colla vista oscurata e
vacillante, andò a cadere quasi tramortito nelle braccia di
Falco. Questi, gettati tosto al suolo il pugnale e il moschetto,
lo raccolse e premurosamente il sostenne, affannato
e in ispavento che quel valoroso giovine, per cui gli era nato
in cuore un amore quasi paterno, perisse già vittima del ferro
nemico: gli slacciò l'elmetto, glielo levò di fronte, e gli
ritrasse dal viso e dagli occhi gl'intricati cappelli, che molli
di sangue e di sudore gli si erano diffusi per la faccia.
Pressochè mortale era il pallore ed il gelo delle membra di
Gabriele; ma siccome non aveva riportata alcuna grave ferita,
e quel tramortimento non era effetto che di estrema
spossatezza, dopo un istante di riposo si riebbe, e tornato
ai sensi guardò Falco con occhio in cui tra la più viva riconoscenza
appariva un lampo inesprimibile d'affetto. Reggendosi
ben presto da sè, mirò d'intorno, e veduti tutti i
Ducali od uccisi o coll'armi abbassate al suolo innanzi ai
Mussiani: "Fa tosto, disse, o mio Falco, abbassare la bandiera
del duca e dare il segno che l'ammiraglia è nostra".
Falco ne porse subito il comando a due uomini della sua
ciurma che, salito l'albero, staccarono dalla sommità il vessillo
Sforzesco, e sventolatolo per porgere indizio della presa,
lo calarono sul ponte. Fu quel segnale tostamente inteso, e
un grido d'applauso e di gioia partì da tutti i legni medicei.
Gian Giacomo avea frattanto disalberata e fatta sua
la nave del Nedena, per cui gli otto legni ducali, che soli
di tutta la flotta rimanevano, da tante perdite disanimati e
smarriti, abbandonarono i Mussiani e precipitosi si diressero
alla volta di Bellaggio, onde porsi sotto la guardia delle
artiglierie del colle per evitare di essere inseguiti.</p>

<p>Il Castellano vedendo per quella ritirata dell'inimico decisa
pienamente per lui la vittoria, scorgendo eziandio assai lacero
e scemato anche il suo navilio, non credette opportuno il
tentare la presa di quei legni fuggenti. Fece dare alle sue navi
il segnale della raccolta e della partenza, e rivolte le prore
verso Musso facendo rimorchiare le conquistate navi, verso
l'ora terza dopo la metà del giorno abbandonò il luogo del
combattimento colla sua trionfante flotta, la quale si ridusse
sul far della sera parte a Rezzonico e parte in vicinanza
delle basse spiagge di Dervio.</p>
<br>
<h3>CAPITOLO NONO.</h3>

<pre>
                                   Altri il fianco ristoppa alle sdruscite
                                     Navi, e sarte rintegra e monche antenne
                                     E lacerate vele..... Per le vie
                                     Brulicanti frattanto e per le prode
                                     Tale un gemer di rote, un incessante
                                     Ire e redir di ciurme e di soldati,
                                     D'armi, di carri e di navali arnesi,
                                     Che l'udire e il veder mettean nell'alma
                                     Diletto e meraviglia.
                                               MONTI. <i>Il Bardo</i>, C. III.
</pre>

<br>
<p>Esploratori spediti sopra battelli, al far del mattino,
verso Bellagio riportarono che le navi ducali, in cui erano
risaliti gli Spagnuoli che occupavano il colle, avevano di
notte tempo abbandonato quel lido veleggiando alla volta di
Como: Gian Giacomo dopo tale annunzio fece dar l'ordine
che tutti i suoi legni salpassero per Musso. Quando dalle
torri del Castello fu scorta la flotta vittoriosa ritornare a'
suoi porti, replicati colpi di bombarda la salutarono, ed
al rumore di quelle salve tutte le vicine popolazioni accorsero
alla spiaggia per ammirare ed accogliere i vincitori.</p>

<p>L'unica nave però che rientrò nel porto della fortezza si
fu il Brigantino del Castellano, il quale a fronte d'una tanta
sostenuta lotta movevasi ben anco spedito e sicuro, e mostrava
di non aver riportata alcuna dannosa frattura: gli
altri legni d'ogni grandezza retroceduti dalla battaglia toccarono
il lido presso Musso là ove sorgevano i cantieri dell'Arsenale,
poichè fra essi alcuni, minacciando d'affondare,
necessitavano d'essere prontamente scaricati e tratti a secco,
e gli altri s'avevano tutti d'uopo di venire riattati a causa
dei gravi sconquassi del combattimento.</p>

<p>Presa terra, discesero tosto dalle navi gli uomini d'armi
e le ciurme, e vennero fatti calare i soldati Ducali che
stavano prigionieri sui conquistati legni, e tolta ad essi
ogni arma, legati due a due, furono col Nedena e gli altri
loro Comandanti condotti da una squadra nel Castello, ove
si recarono pure i principali guerrieri Mussiani: si trasportarono
poscia a terra i feriti, che vennero collocati nelle
case e nei quartieri, e per ultimo si tolsero alle navi i corpi
dei capitani uccisi e si deposero entro un'antica chiesuola
che sorgeva vicina al lido, per recarli poscia coi dovuti
onori al Tempio di San-Biagio di Musso, e quivi dar loro
convenevole sepoltura.</p>

<p>Al primo rivedersi e rimescolarsi degli uomini d'armi e
dei rematori, tanto fra loro che colle donne ed i terrazzani
che non avevano presa parte alla sanguinosa azione dell'antecedente
giornata, nacque un lungo e clamoroso gratularsi
ed esultare per l'ottenuto trionfo, ed insiememente un condolersi
e piangere per i perduti e feriti amici o congiunti.</p>

<p>Sulla sera venne dai banditori del Castellano promulgato
l'avviso che il domane sarebbonsi celebrate sacre pompe in
rendimento di grazie ai Santi protettori e ad invocazione
dell'eterna pace agli estinti in battaglia, e che il terzo giorno
si sarebbero fatti giuochi e pubblici conviti per festeggiare
sì la navale che le altre riportate vittorie.</p>

<p>Rientrato appena nel suo Castello il Medici, aveva con grandissimo
contento ricevuta dal fratello Agosto la notizia del felice
successo della spedizione del capitano Mattia Rizzo contro i
Grigioni. S'erano questi, come ben erasi preveduto, inoltrati
strascinando le artiglierie sino alla sommità dei sovrastanti
monti, ma appena giunti colà, assaliti imprevedutamente
e con gran vigore e coraggio dai cacciatori e dagli
uomini d'armi del Rizzo, lasciato un gran numero di morti
pei dirupi, dovettero retrocedere precipitosamente abbandonando
le artiglierie, che essendo impossibile calarle al Castello,
vennero dai guastatori rovesciate nelle macchie e nei
burroni, d'onde era assai difficile il trarle intiere o servibili.
Mattia Rizzo aveva però creduto prudente partito il rimanere
in agguato su pei monti, vegliando alla difesa dei passaggi
sin che il nemico non si fosse ritirato per intiero dalla valle
Zebiasca, il che però era certo dovere tosto avvenire, giacchè
una gran parte delle squadre della Lega Grigia, alla
vista dello scompiglio avvenuto pel riurto della loro vanguardia,
sorprese da sommo terrore, conoscendo per prova l'attività
guerresca del Medici, avevano retrocedendo già oltrepassata
Bellinzona e s'avviavano all'interno paese passando
per le gole del Gottardo e dello Splugen. Faustissime vennero
pure le notizie da Lecco: i Ducali s'erano presentati
in poderoso aspetto innanzi a quelle mura; ma l'apparato delle
fortificazioni, e il modo con cui furono respinti da Alvarez
Carazon i loro primi attacchi, gli aveano fatti desistere dall'assalto,
ed anzi con generale sorpresa dei difensori la
notte istessa s'erano inopinatamente tutti partiti. Solo da
Monguzzo non erano per anco giunte novelle, e siccome
Battista Medici, che quivi capitanava, soleva essere solerte e
ingegnoso nello spedire messi o corrieri a dare sue nuove
al fratello anche frammezzo agli imbarazzi che gli cagionava
il nemico, l'attuale ritardo teneva sospeso oltremodo l'animo
del Castellano, per cui fece il giorno stesso partire a
quella volta due uomini de' più spediti affinchè gli recassero
avviso del come quivi andassero le bisogna.</p>

<p>Importava forte a Gian Giacomo di sapere eziandio se i
Ducali nell'abbandonare le posizioni di Bellagio non avessero
o colà o in altri prossimi luoghi lasciato alcun presidio,
per cui sollecitò Falco, già per sè assai desideroso di
rivedere il proprio casolare, a recarsi a Nesso, ma con espresso
comando ritornasse tostamente al Castello istruito di quanto
avessero dopo la sconfitta operato i Ducali. Volendo forzarlo
a non procrastinare la tornata, gli fece premurosa istanza
riconducesse seco le proprie donne onde fossero spettatrici
delle feste che verrebbero nel terzo giorno celebrate: oltre
a ciò Gian Giacomo s'aveva in animo di fissare interamente
presso di se la dimora di questo suo nuovo Capitano, a cui
aggiungeva doppia stima da che l'aveva veduto sostenere
nella battaglia una tanta parte, ed a cui sapeva essere singolarmente
dovuta la presa della nave ammiraglia ducale,
non che la salvezza una seconda volta del troppo intrepido
ed arrischievole fratello Gabriele, le quali due circostanze
avevano deciso in precipuo modo della vittoria. Per fare
adunque completamente suo il valoroso montanaro di Nesso,
pensò servirsi della via tenuta nell'arruolarlo alle sue bandiere,
cioè mostrare di rimunerarlo, ma facendo ciò in
modo che le proprie larghezze estendendosi anche alla di lui
famiglia, fosse costretto per giovarsi del dono a trasportare
la propria stanza a Musso.</p>

<p>Le sollecitazioni alla partenza e l'invito a ritornare colle
donne furono dal Castellano fatti a Falco alla presenza di
Gabriele, il quale tutto a que' detti giubilando in cuor suo,
già più non sentendo nelle membra il travaglio sopportato
sul lago, seguendo Falco al porto, quivi nell'abbraccio del
congedo scongiurollo a non mancare alle richieste del fratello,
accertandolo ch'egli stesso non avrebbe presa parte
alcuna ai pubblici trattenimenti se quivi esso pure non era.</p>

<p>Falco gliene diede fede, e salito sul suo battello partì di
là coi quattro compagni, a cui per ordine di Gian Giacomo
erano state date alcune dozzine di scudi del sole, il che
giovò mirabilmente a far loro perdere la memoria d'alquanti
tagli e maccature riportati nel combattere per lui, ed
a mitigare il rancore per la morte di due della loro banda
rimasti uccisi nell'assalto alla nave del Gonzaga, dell'uno
de' quali, ch'era Guazzo, doleva gravemente a Falco, perchè
aveva perduto in lui uno de' più fidi ed antichi compagnoni.</p>

<p>Le campane di San-Biagio, di San-Rocco, dei Cappuccini
e degli Agostiniani di Musso, quelle di Sant'Eufemia
del Castello, di Santo-Stefano e dei Riformati di Dongo
e di altri monasteri vicini suonando alla distesa di buon
mattino annunziarono che in tutte quelle chiese (nelle quali
il Castellano aveva mandato, cogli ordini suoi, doni e monete)
si celebravano messe e si cantavano inni sacri in rendimento
di grazie all'Altissimo ed ai Santi per il favore accordato
ai Mussiani nella battaglia di Bellagio, che così dalla prossimità
di quel borgo venne denominato il navale combattimento
da noi descritto nell'antecedente capitolo. Accorrevano
frettolose alle preci in ciascuno dei nominati templi le popolazioni;
ma dove mostravasi maggiore l'affollamento era
a San-Biagio, la cattedrale di Musso, che vedevasi addobbata
con gran pompa sì nell'esterno che al di dentro con
paramenti bruni a fregi d'oro, in trofei d'armi simmetricamente
disposti lungo le colonne e le pareti, nei quali riflettevasi
la luce d'infiniti cerei collocati sugli altari e sui
gradi d'un catafalco erettosi nel mezzo.</p>

<p>Due ore avanti il mezzodì dalle altre chiese di Musso non
che da quelle di Dongo tutto il clero secolare coi canonici
e vicarii, i frati cogli Abati de' loro monasteri, e le scuole
de' disciplini cogli stendardi e le croci s'avviarono processionalmente
a San-Biagio.</p>

<p>Gli uomini d'armi del Castellano, i lavoratori dell'arsenale
e le ciurme delle navi s'erano adunati essi pure lungo
le strade e la piazza di quel tempio, a cui poco dopo recossi
Gian Giacomo col seguito de' suoi Capitani, tutti in
abito dimesso, poichè cingevano la sola spada, e avevano
tolte ben anco ai berretti le piume. Veniva con loro il cancelliere
Maestro Lucio Tanaglia che s'aveva poste un paio
di calze bigie, le migliori che s'avesse, un giustacuore di
velluto nero, un collare a lattuga stirato di fresco, ed era
stato quel mattino più d'un'ora sotto le mani di Mastro
Pellucca barbiere del Castello per farsi acconciare i capelli
e la barba alla spagnuola, poichè doveva pronunciare
l'orazione funebre pei guerrieri rimasti estinti in battaglia,
che così gli era stato imposto da Gian Giacomo.
Tutti i mali che di consueto ei pativa, l'avevano assalito
in un punto all'annunzio di quell'inaspettato e difficile
incumbente che gli fu dato la sera; ma nel trambusto
dello spirito una felice idea che passandogli pel capo gli suggerì
un esordio, ridestò il suo pristino vigore d'eloquio, e
postosi allo scrittoio, standovi sino ad avanzatissima notte,
tanto fece che venne a capo di stendere un discorso ch'ei
credeva in ogni parte perfetto. Quando il Cancelliere entrò
nella chiesa frammezzo a tanti Capitani d'armi, vedevasi sul
suo pallido volto un non so che di baldanzoso, che era a
lui ispirato dalla supposizione che profondissimo senso dovevano
far i suoi detti su quell'uditorio, e che l'antico
motto <i>cedant arma togæ</i> sarebbesi nuovamente per lui verificato.</p>

<p>Allorchè il Castellano si fu nel tempio, i Sacerdoti intuonarono
alcuni canti Davidici, a cui tutti gli astanti risposero
in coro: indi gli <i>Avviatori</i> della processione fecero sfilare
al di fuori, secondo i gradi e la dignità, le compagnie, i
frati, i preti, indi Gian Giacomo a capo de' suoi Capitani,
poscia i soldati e quindi tutto il popolo d'ambo i sessi. La
sacra comitiva s'avviò alla Chiesuola del lido, in cui erano
stati depositati i cadaveri dei capitani Borserio e Romeo Casanova,
i quali posti in cassa e coperti da ricchi strati vennero
levati a spalle da sei soldati, e portati alla Cattedrale
dopo una lunga circonflessione dei seguitanti sulla spiaggia,
perchè il Castellano volle che quel funebre corteo passasse
innanzi alla casa posta poco fuori di Musso, nella quale stavano
le sue sorelle Margherita e Clara colle cugine Lucia e
Cecilia Sarbelloni, che con alcune matrone milanesi menavano
quivi una così severa vita da farle credere soggette all'austerità
d'una regola o d'un voto, e non persone libere e secolari
siccome esse erano. Uscirono queste nobili donzelle
esse pure dalla loro abitazione coperte da fitti veli, e si
posero in coda al convoglio entrando in San-Biagio, ove il
popolo, che le stimava e riveriva altamente per l'esemplarità
dei costumi e la consanguineità col Castellano, benchè stipato
oltremodo, fece largo comprimendosi onde lasciare che
liberamente si recassero al luogo consueto ad esse prefisso.
Deposte sul catafalco l'arche contenenti le mortali spoglie
dei due guerrieri, e collocatosi Gian Giacomo in apposita
adorna scranna, intorno a cui eranvi quelle de' suoi fratelli
Agosto e Gabriele, del Sarbellone, di Volfango d'Altemps,
del Pellicione e del Mandello, si diede principio alla solenne
funebre messa, giunta la quale alla lezione degli evangelii
venne sospesa, ed adagiatisi i Sacerdoti, il Cancelliere
Tanaglia salito in eminente posto, non senza qualche veemente
batticuore, poichè in quel momento la sua audacia
l'aveva abbandonato, fattosi universale silenzio, si diede a
recitare con voce cattedratica e un po' nasale il preparato
funerale elogio.</p>

<p>Non aveva di certo la sua orazione un nobile incominciamento
al pari di quella che venne poco dopo scritta da
monsignor Giovanni Della Casa per Carlo Quinto, che così
principia: <i>Siccome noi veggiamo intervenire alcuna volta,
Sacra Maestà, che quando o cometa o altra nuova luce
è apparita nell'aria, il più delle genti rivolte al cielo ecc.</i>,
la quale orazione non vi sarà alcuno fra' miei lettori (parlo
di quelli che sedettero il loro buon paio d'anni sulle panche
della rettorica), il quale non l'abbia udita magnificare
altamente, e forse senza prendersi poi cura, vedete negligenza!
di ponderarla colla dovuta gravità da capo a fondo.
Non si potrebbe asserire però che il dire di Maestro Lucio
fosse affatto palustre, giacchè oltre la naturale facondia
aveva avuto campo di formarsi su ottimi modelli, poichè
di que' tempi le belle lettere in Milano s'avevano molti e
valenti coltivatori. L'eloquenza era più che mai in fiore,
siccome lo prova patentemente un libro impresso in quell'epoca
che ha per titolo: <i>Breve tractato de portare il
scuffiere sotto la beretta con gratia ed legiadria, composto
per me Bernardino Rocca</i><a id="footnotetag14" name="footnotetag14"></a>
<a href="#footnote14"><sup class="sml">14</sup></a>: nè la poesia tenne
mai più elevato seggio, poichè il prete Francesco Tanzio,
in una sua prefazione ai componimenti <i>dell'arguto et faceto</i>
poeta Belinzone dedicati al duca Lodovico Sforza, dovette
dire: <i>Che io credo non solo la Cantarana et il Nirone,
ma tutti dui i navilii siano diventati de l'acqua di
Parnasso</i><a id="footnotetag15" name="footnotetag15"></a>
<a href="#footnote15"><sup class="sml">15</sup></a>.</p>

<blockquote class="footnote"><a id="footnote14"
name="footnote14"><b>Nota 14:</b></a><a href="#footnotetag14">
(ritorno) </a> Prato.</blockquote>

<blockquote class="footnote"><a id="footnote15"
name="footnote15"><b>Nota 15:</b></a><a href="#footnotetag15">
(ritorno) </a> <i>Cantarana e Nirone</i>, o <i>Nilone</i>, così chiamavansi due fosse
interne della città, dall'ultima delle quali prese nome una contrada
detta tuttora <i>Nirone di San-Francesco</i>, ed è vicina al luogo
ove sorgevano la chiesa ed il monastero dedicati a tal santo,
ora cangiati in una magnifica caserma.</blockquote>

<p>Pronunciata dal cancelliere l'orazione funebre, venne
continuata la celebrazione della messa, terminata la quale
fra i canti sacri alla pace degli estinti, si tolsero dal catafalco
le bare, ed aperto il sepolcro, che era prossimo ai
gradini dell'ara maggiore, vennero in esso calate e chiusevi
col pesante cippo: uscirono poscia tutti dalla chiesa attendendo
ansiosi quel prossimo dì, in cui un gaio e festevole
convegno doveva compensare i tristi ma doverosi e solenni
ufficii di quel giorno.</p>

<p>Falco ritornato alla sua rupe mandò i suoi compagni
sulle sponde destra e sinistra del lago al di qua di Bellaggio,
ordinando loro, ed in ispecie al Negretto il Tornasco,
di recarsi in tutte le terre prossime alla spiaggia a
spiare se vi fossero rimasi in esse camicioni rossi, come ei
diceva, ossiano soldati ducali, e quindi recargliene le nuove
il domane in Nesso, ove egli giunto salì bentosto al proprio
casolare. La di lui inaspettata comparsa portò somma contentezza
all'anima di Orsola e di Rina, che da tre giorni
stavano fra la paura e l'angoscia, poichè avendo desse veduto
con somma loro sorpresa e spavento passare per quelle
acque la numerosa flotta Ducale, e udito il lontano rimbombo
e confuse narrative della battaglia datasi presso Bellaggio,
non che dell'immensa strage d'ambe le parti ivi commessa,
tremavano che Falco, avendovi avuta necessaria parte, non
vi fosse rimasto ferito, o prigioniero, o ben anco ucciso.
L'ardito guerriero montanaro rimproverò loro que' dubbii e
quelle paure, siccome effetto di debole animo femminile, e
ripetè per rianimarle in somiglianti casi la massima assai
divulgata in quella pregiudicata ignoranza di tempi, e a
lui fatta cara e probabile dal trascelto periglioso modo di
menare la vita, che, cioè, a ciascuno era prefisso dalla
propria costellazione o pianeta il fatale momento, e che
alle umane forze non era dato nè anticiparlo nè evitarlo,
ed essere quindi vano ogni studio di precauzione e difesa,
ed inutile l'angosciarsene. "Per ciò, diceva, vuotando
una tazza e prendendo il suo moschetto per ripulirne gli
ordigni da fuoco, per ciò anche il povero Guazzo ha seguíto
il figlio della vecchia Comare di Palanzo all'altro
mondo, mentre io che esposi la testa ed il petto a dugento
palle più di lui non ho avuto ben anco la più piccola graffiatura".</p>

<p>"Ne sia ringraziato il Santo Crocifisso! (disse Orsola non
istraniera in tutto al fatalismo adottato dal marito, ma la cui
molta sensibilità la rendeva incapace dell'apatia che esso
voleva ispirarle per farla tranquilla) e possa sempre avvenire
così sinchè io sono in vita, e sin che questa nostra
figlia non abbia trovata una casa ed il braccio d'un uomo
che come il tuo la difenda e sostenga".</p>

<p>Falco a tali detti della moglie, che coincidevano perfettamente
co' suoi pensieri, lasciò cadersi a piedi il moschetto,
alzò commosso lo sguardo sulla figlia, e tra intenerito e
sdegnoso "Per l'anima di mio padre, esclamò, che io dovessi
essere pascolo dei pesci o dei vermi pria che questa fanciulla
si stesse in un abituro posto frammezzo agli uomini e custodita
dai lupi e dai nemici meglio che qui non sia?--No,
non sarà.--Ti cercherò io un asilo in luogo tale che
si dovranno sfasciare mura e porte di ferro anzichè vi regnino
quelli che potrebbero per odio mio godere nel tormentarti".</p>

<p>La sua mente volgevasi nel così parlare al già concepito
progetto d'abbandonare la rupe per istabilire sua dimora in
Musso, e questa idea richiamógli alla memoria la parola
data di quivi condurre le sue donne ond'essere spettatrici
delle feste, e parvegli tornasse assai opportuna la loro presenza
al suo divisamento. Raccontò quindi ad esse gli eventi
e l'esito felice della guerra, soggiungendo che dovendosi
per tale prospero successo dare in Musso pubblico spettacolo,
aveva divisato che v'avessero ad intervenire, e si disponessero
a partire all'alba della posdomane. Tale proposta
recò non poco stupore ed imbarazzo ad Orsola, che
da molti anni usata a non staccarsi da quel casolare della
rupe se non per recarsi alla chiesa di Nesso, alle Terre
ed agli abituri delle montagne vicine, ignorava quasi cosa
si fossero pubblici spettacoli, specialmente col concorso di
uomini ricchi e possenti, come ve ne aveva allora in sì
gran numero a Musso; però la brama di seguitare il marito
e di conoscere que' luoghi e quelle persone di cui
Falco soleva sì frequentemente intrattenerla, le fecero caro
quell'invito e sollecita d'acconsentirvi.</p>

<p>Rina a quell'annunzio avea mirata in volto la madre collo
sguardo attento, interrogante, di chi udendo cosa straordinaria
e nuova, ne chiede conferma a quegli in cui per costume
ha intiera fidanza: quando vide la madre dopo un istante
di titubamento alzare gli occhi ver' lei con certa espressione
di compiacenza, quasi dir volesse che assecondava volenterosa
le richieste del marito, ella abbassò i suoi al terreno,
suffuse le guancie di un vivo rossore. Il pensiero di rivedere
l'oggetto di sue arcane speranze, l'oggetto ch'ella
s'aveva sempre presente come l'immagine d'un sogno prediletto
che si conosce non potere diventar mai vivo e reale,
ma che pure forma la soavità della vita; il convincimento
di rinovare quella dolcissima impressione d'un sentimento
che, sebbene vago, indefinito, era tutto per lei, abbenchè
non le facesse ancor presentire l'appassionamento più positivo,
direbbesi, e concreto che nasce dalla lunga contemplazione
e dal consorzio dell'essere amato: tutte queste cose
scossero l'anima di Rina in sì fatto modo, ch'ella sarebbesi
per l'eccesso della gioia slanciata nel seno del padre e della
madre sua, se la natura stessa di que' pensieri timidi e peritosi
fattala temente di disvelarli, non l'avesse rattenuta e
resa muta ed immobile.</p>

<p>Il giorno seguente Falco discese a Nesso, e quivi ritrovati
i suoi compagni, seppe da loro che in nessuna delle
Terre o dei borghi d'entrambe le sponde del lago i Ducali
avevano lasciati presidii, e che anzi que' drappelli e
spizzichi di soldati nemici che vi stavano dapprima, udito
l'esito della battaglia, temendo di cadere nelle mani del
Castellano, s'erano affrettati o pei sentieri del lido o nelle
navi a ritornarsene a Como. Avute queste novelle, Falco comandò
a due di loro si trovassero allo spuntare del dì
venturo ai piedi della sua rupe colla sua barca perchè voleva
recarsi a Musso.</p>

<p>All'alba infatti del nuovo giorno Orsola e Rina assettate
convenevolmente alla loro foggia le chiome, e indossate le
vesti che s'avevano più splendide, chiuso diligentemente il
loro casolare, discesero con Falco al lago, ed ivi si posero
nel navicello guidato dal Trincone e dal Tornasco, sostituito
da Falco per remigante all'estinto Guazzo. Pervenuta la
loro barca nelle acque di Bellaggio, Falco ed i rematori indicarono
alle donne il luogo della battaglia, distinguendo
i siti ove erano accaduti i principali avvenimenti del conflitto
sulle navi, i di cui resti erano già stati dalle onde
dispersi, gettati al lido, o raccolti dai naviganti e dai pescatori.</p>

<p>"Là, disse Falco accennando col dito verso il promontorio,
là le nostre borbote s'ebbero il primo ruvido saluto
dalle bombarde che i Ducali postarono sulla collina: qui incominciò
l'attacco, e qui, ti sovvieni Trincone, l'<i>Indomabile</i>
e la <i>Salvatrice</i> mandarono a lavarsi nelle acque non
pochi di quegli sporchi camiciotti rossi: qui il bravo capitano
Borserio lasciò la vita con tutti i prodi che montavano
il <i>Busto di ferro</i>: là combatteva Gian Giacomo, là fu preso
il Nedena, e un poco più in giù il signor Gabriele saltò nella
nave dell'ammiraglio Gonzaga. Quanto mi sarebbe doluto se
non avessi potuto giungere a tempo di trarlo d'impaccio!
Appena fu sbarazzato da quelli che il serravano d'appresso,
ei mi cadde nelle braccia bianco, od Orsola, come la tela
di tue maniche, e sfinito in tutto di forze: che valente giovine!
quanto si dimostrò coraggioso! ei non cessò mai dal
combattere sin che la giornata non fu vinta, ed egli stesso,
a dirla vera, fu che la vinse, poichè esso fu quello che
uccise il Gonzaga, e fu dietro suo ordine ch'io ti comandai,
o Tornasco, di salire l'albero della nave, e calare la
bandiera ammiraglia".</p>

<p>"Sì è vero, rispose il Tornasco, mi ricordo quand'egli
te lo disse, ed io e il Sordo montammo rapidamente per le
scale di corda a porre le mani addosso a quel bastardo d'un
biscione d'argento<a id="footnotetag16" name="footnotetag16"></a>
<a href="#footnote16"><sup class="sml">16</sup></a> che sventolava là in alto con in bocca
un uomo, come se indicasse di voler fare un boccone anche
di noi".</p>

<blockquote class="footnote"><a id="footnote16"
name="footnote16"><b>Nota 16:</b></a><a href="#footnotetag16">
(ritorno) </a> Allude allo stemma Visconti che si vedeva negli stendardi
sforzeschi.</blockquote>

<p>Orsola udiva ammirata tali e più estesi parlari intorno alla
zuffa, prendendovi però in cuor suo pochissimo interessamento,
poichè alla fin fine pensava dessa gliene era uscito
salvo il marito, e tanto a lei bastava; ma così non avveniva
di Rina, a cui que' racconti facevano ora agghiacciare,
or ardere il sangue, poichè le parole, l'espressivo gestire
del padre e la propria fervente fantasia le mettevano innanzi
quadri veri e vivi che le agitavano ogni fibra del
cuore. Poco innanzi il finire del loro navigare diede diverso
e più dolce e pacato corso allo immaginare della bella
montanina l'apparire che le fecero alla vista le torri ed i
baluardi del Castello, che s'alzavano a scaglioni sull'erta
montagna, e lo sventolare su di esso dei vessilli medicei,
il cui purpureo colore e le palle d'oro spiccavano gradevolmente
ai fulgidi raggi del sole mattinale. S'era Rina
assai volte raffigurata nella propria mente la forma di quel
Castello, ma s'accorse al vederlo quanto la fantasia l'avesse
condotta lungi dal vero, poichè nulla s'aveva presupposto
che ne eguagliasse la vastità, l'imponenza e l'altezza,
nulla pure dell'ampia e popolosa borgata che gli
stava vicina, onde piena di meraviglia e di segreto contento
mirava con occhio attonito quelli eretti edificii che
facevano dal lago sì superba mostra.</p>

<p>Procedeva rapida la barca a quella volta scorrendo sulle
increspate acque del lago, e non pure le due donne, nuove
a quella veduta, ma Falco stesso ed i compagni rematori
non poterono astenersi dal riguardare con molta ammirazione
le forti e grandiose mura della residenza del Castellano,
che sembrava quel giorno aversi un non so quale
festivo aspetto, di cui era causa il duplicato numero delle
bandiere piantate sulle torri e sui baluardi.</p>

<p>Pervenuti alla sponda, fermarono la barca poco lungi dalla
fila dei legni reduci dalla battaglia, tratti per gran parte
in secco, e scesi a terra Falco, Orsola e Rina, si volsero
ver' Musso per avviarsi di là al Castello. In mezzo al piano
formato dal lido, che si stende a mezzodì dalle ultime case
del borgo al torrente Carlazzo, era stato costruito uno
steccato a foggia di circo, intorno al quale, onde difendere
gli spettatori dai cocenti raggi del sole, vedevansi
alzati estesi padiglioni, alcuni riccamente addobbati, uno
in ispecie con palchi e sedili distinti riserbato al Castellano,
altri formati con tele listate in bianco e azzurro, o
con vele sostenute da pali, ed altri finalmente con sole
frascate di rami d'alberi trecciati insieme. Presso l'entrata
di tale steccato sorgevano due grandi tende circolari perfettamente
chiuse, guardate da un uomo d'armi ciascuna,
poichè quivi entro stava quanto servir doveva allo spettacolo.</p>

<p>D'intorno a questo steccato, lungo il lido, e per le strade
di Musso, vedeasi una moltitudine di gente convenuta colà
da tutto il circostante paese per aver parte ai pubblici sollazzi
indicati a quel giorno. Gli uomini e le donne di ogni
condizione mostravansi più ornate del consueto, e miravansi
quivi congiunte svariatissime e singolari foggie di montaneschi
e civili vestimenti tutti in allora pittoreschi e bizzarri.</p>

<p>Orsola camminava per quella folta a fianco del marito, e
Rina di essa lei, che, stordita da tanta varietà di persone
e d'oggetti facendo atti di meraviglia ad ogni passo, chiedeva
di ciascuna cosa il nome e la ragione, e Falco,
tolto alla naturale ruvidezza dall'aspetto di quell'universale
tripudio, cordialmente la compiaceva: Rina all'incontro, procedeva
raccolta e taciturna. Aveva dessa all'uscire dal
navicello tolti gli occhi con libera e pressochè infantile
curiosità ai primi guerrieri in cui si scontrò, il cui ferreo
abbigliamento riusciva per lei strano a mirarsi, e questi
arrestatisi d'un tratto l'avevano fisata in volto con sì spavalda
ed eccessiva insistenza, ch'ella dovette ben tosto convincersi
non essere a lei convenevole il guardare smodatamente
ai passeggieri, e contemplando di preferenza gli
ornati delle case, e trovavasi al di fuori di Musso osservando
alle navi, al porto, e specialmente al castello, sentissi
lo spirito invaso ed occupato da nuove indefinite sensazioni
che le tolsero ogni volontà e potere di prestare attenzione
agli altri oggetti.</p>

<p>Quando essi tre giunsero a breve distanza dalla gran
porta del Castello, udirono un rumoroso eccheggiare di trombe
e di tamburi che veniva di là, ed era una banda di suonatori
che precedeva due drappelli d'uomini d'armi che,
guidati l'uno dal Pellicione, l'altro da Gabriele, erano destinati
a guernire lo steccato onde mantenervi la quiete e il
buon ordine, ed onde dare certa qual più dignitosa ed armigera
apparenza a quella numerosa adunanza, guarentendo
ad un tempo la sicurezza e il rispetto che esigeva il Castellano,
il quale aveva quel trattenimento ordinato, non
senza lo scopo d'intervenirvi ben anco qual sovrano che si
reca tra i vassalli a ricevere gli applausi d'un riportato
trionfo. Al suono de' militari stromenti che indicava il procedere
dei soldati, Falco si ritrasse colle sue donne da un
lato della strada, presso la muraglia del porto, divisando
di ricondursi dietro di essi allo steccato, poichè era segno
che lo spettacolo stava per incominciare. Passarono innanzi
a loro i tamburi ed i trombettieri con bianchi pennacchi
sugli elmi, lietamente suonando, passò il Pellicione con sua
brigata d'archibugieri portanti corazza e celata, e venne
alfine Gabriele a capo alla sua squadra d'alabardieri posti
in tutta armatura. Il giovine Medici portava un elmetto
d'argento liscio, lucido, con una candida penna sul cimiero;
aveva il corsale dello stesso metallo profilato in oro,
e vestiva il resto del corpo di panno cremisino stretto alle
braccia ed alle gambe, ma che s'allargava moderatamente
alle spalle ed alle coscie, ove era coltellato con bianche
striscie di drappo di seta: portava nuda nella destra la lunga
spada, camminava presto al pari degli altri, ma teneva gli
occhi al suolo, e gli si leggeva in volto una grave mestizia.
Quando fu poco lungi dal luogo ove trovavasi Falco, di cui
egli non s'era punto accorto, ascoltò i soldati che marciavano
dietro a lui susurrare tra loro: <i>ecco Falco... ecco
il capitano della Salvatrice</i>.</p>

<p>Alzò Gabriele subitamente lo sguardo, e quasi trasognando
vide quivi accanto al suo valoroso liberatore la figlia di
lui, il pensiero della di cui non venuta colà era l'unica causa
di sua tristezza. Orsola fu la prima a vedere e riconoscere
Gabriele, ed accennandolo a Rina che attenta osservava
al passar de' soldati del Pellicione: "Guarda, guarda,
esclamò, quel giovine signore che dormì nella nostra capanna!"
e non potè trattenersi dall'aggiungere: "oh
come sta mai bene! esso mi sembra le cento volte più
bello d'allora".</p>

<p>Rina rivolse avidamente il capo ove accennava la madre,
ed al distinguere le care forme del giovinetto, al vedere il
suo leggiadro sfolgorare nelle armi tremò, impallidì ed appoggiossi
al braccio di lei, mal reggendo alla foga dei palpiti
violenti. A quella vista Gabriele rimase immobile un
istante, ma incalzato dalla sorvegnente colonna de' suoi
soldati, fatto colla spada un saluto a Falco, che della mano
sorridendo glielo rese, dovette proseguire rapidamente il suo
cammino con una gioia in cuore che non avea più freno.</p>

<p>Allo squillo delle trombe, al battere dei tamburi, al vedere
i soldati dirigersi verso i padiglioni dello steccato, tutto il
popolo s'avviò quivi tosto accorrendo ed affrettando dalle
abitazioni più discoste le donne ed i fanciulli. Il Pellicione
giunto al circo fece postare la banda de' suonatori in apposito
luogo, indi distribuì i suoi archibugieri nella parte
esterna delle tende onde sorvegliassero alla quiete ed al convenevole
collocamento di ciascuna persona secondo il grado
e l'età.</p>

<p>Gabriele pose il maggior numero de' suoi soldati in giro
nell'interno dello steccato a proporzionate distanze, e fece
rimanere il restante all'ingresso dello steccato medesimo
aperto fra le due tende erette di fronte al padiglione del
Castellano. Dopo l'uscita delle due squadre d'uomini d'armi
della Fortezza ne discese Gian Giacomo seguíto non solo
dalla numerosa comitiva de' principali suoi comandanti e
cortigiani, ma avente seco eziandio un ospite riguardevolissimo
il quale si era il giovine conte Giberto Borromeo signore
d'Arona. Arrivato il giorno antecedente a Musso di
ritorno d'una gita fatta in lontani paesi, aveva voluto visitare
Medici nel suo Castello, poichè da lungo tempo le
loro famiglie erano strette in amistà. Non è a dirsi quale
onorevole accoglimento venne a lui fatto da Gian Giacomo
sì per i pregi personali del conte Giberto, quanto per
riguardo alla distinta nobiltà, ricchezza e possanza di sua
stirpe. Sottile e pronto com'era il Medici in profittevoli
ritrovati, la visita di quel personaggio gli suggerì tostamente
un progetto ch'ebbe poscia, sebbene non per lui,
un ottimo successo.</p>

<p>Quando il Castellano entrò co' suoi seguaci e s'assise nel
padiglione di mezzo s'udì una generale acclamazione e reiterati
applausi colle grida di <i>Viva Medici</i>--<i>Viva Gian
Giacomo</i>--<i>Viva Musso</i> e gli alabardieri alzarono tutti
le lancie e le riposero al suolo. Gabriele, appena ebbe compita
la sua fazione del collocamento de' soldati, s'affrettò a
ritrovare Achille Sarbelloni, ed a lui confidò per quel giorno
l'ulteriore incarico del comando di sua schiera; e corse quindi
in cerca di Falco e di sue donne tolti a lui di vista dall'onda
del popolo. Stava Falco con esse in una delle ultime baracche
tra una turba de' suoi conoscenti, terrazzani di Nesso e d'altri
luoghi vicini. Gabriele quando li ebbe veduti s'aprì il passo
sino a loro, e con replicati inviti e preghiere costrinse Falco,
la moglie e la figlia a togliersi di là e le condusse nel padiglione
che stava a fianco a quello di Gian Giacomo; ove,
con imperiosa voce fatto sgombrare da chi l'occupava il posto
principale, obbligò con dolce forza ad assidervisi Orsola
e Rina, entrambe intimidite e riluttanti per rossore a quell'inusato
cortese procedere; ed egli rimase presso a loro
ed a fianco di Falco, che, lasciato per la prima volta il suo
fido moschetto, stava colle braccia incrocicchiate, e gli arditi
lineamenti del volto spianati e impressi di contento,
aspettando anch'esso non senza qualche ansietà la spettacolosa
rappresentanza il cui soggetto gli doveva andare tanto
più a genio, in quanto che sentiva d'avere contribuito per
quanto era in lui alla vittoria che ne dava cagione.</p>

<p>Vago, diverso, aggradevole era il prospetto della corona
di gente che stipata ne' padiglioni circondava quella spaziosa
arena: si vedevano ne' varii gruppi spiccare elmi, piume,
berretti, cappucci e fratesche coccolle; miravansi donne con
abiti a maniche cadenti fregiati e trapunti, altre con cinture
nastri e gioielli sparsi per le treccie e sulla persona, ed altre
finalmente vestite di semplici tele o panni, ma con vivaci colori
e singolari costumanze. Il padiglione del Castellano appariva
fra tutti bellissimo: nel mezzo stava seduto egli stesso
col berretto piumato, il mantello alla foggia spagnuola sopra
un sottabito di raso ricamato in oro; gli pendeva al fianco
una spada di brillantata impugnatura con guaina coperta di
velluto purpureo e d'aurea frangia: alla sua destra stava il
Borromeo, alla sinistra l'Altemps, il fratello Agosto e il
Cancelliere, e dietro e dai lati gli altri Capitani.</p>

<p>Datosi il segnale dalle trombe, tutti gli sguardi si conversero
alle due serrate tende da cui dovevano uscire gli attori
della mimico-sacra rappresentazione, detta in allora <i>Mistero</i>
costituente la parte principale dello spettacolo; il di cui soggetto
tolto dalle Scritture, ed allusivo alla circostanza, era il
Trionfo di Davide o la Morte del Gigante Golia. Gli attori
erano terrazzani di Sala, borgo prossimo all'isola Comacina,
esperti nell'eseguire tali specie di drammi perché assueti a
rappresentarne ogni anno nella chiesa di San-Giovanni in
quell'isola, a cui accorrevano spettatori da tutte le parti del
lago, e godevano quindi fama di valenti mimi.</p>

<p>L'azione ebbe principio dall'uscire che fecero dalla tenda
sinistra alquanti uomini con certi strani abiti dintorno con
che volevano significarsi Ebrei, i quali, fatte varie militari
evoluzioni per lo steccato, s'arrestarono dinanzi alla tenda
destra gridando e schiamazzando: s'aprì allora anche questa,
e ne apparve fuori una figura altissima e voluminosa, era il
gigante Filisteo, che indossava una sopravveste rossa stretta
al corpo a mo' dei Ducali, e s'aveva sulla smisurata testa
un elmo di latta: reggeva a due mani uno spadone lunghissimo
con cui avanzandosi a gran passi trinciava l'aria. Gli
Ebrei al suo avvicinarsi fuggirono scompigliati in ogni senso,
e dopo molto correre inseguiti da lui, rientrarono nella tenda
d'onde erano venuti. Allora il Gigante si condusse in mezzo
all'arena e quivi si rattenne appoggiato al suo gran ferro
volgendo il capo superbamente dintorno. Mentre esso si
stava colà, s'aprì di nuovo la sinistra tenda, e ne uscì un
giovinetto vestito da pastore, che rappresentava Davide, il
quale girò l'arena mostrando di non avvedersi dei Gigante
siccome questi di lui, ma venuto al fine nel mezzo di essa
il pastorello mirò Golia facendo un atto di soddisfatta meraviglia
come di chi trova quel che va cercando. Il Gigante
fe' cenno al pastorello s'allontanasse, ma questi all'incontro
diedegli segno d'essere venuto a disfidarlo. Golia indispettito
alzò la spada andando con ira verso di lui, ma il giovinetto
si ritrasse a moderata distanza, inginocchiossi invocando
il soccorso del cielo, indi alzatosi sciolse una corda
che il cingeva, la quale s'aveva nel mezzo la reticella che
servire doveva di fionda, la caricò d'un sasso, e ruotandola
slanciò la pietra nella testa al Filisteo, che dopo aver barrollato
per alcuni istanti, cadde con gran tonfo riverso al
suolo: allora il giovinetto, piegate di nuovo le ginocchia,
rese grazie della vittoria al Signore, indi levò di mano al
Gigante il ponderoso ferro e con quello gli spiccò il capo,
ch'era artefatto e dipinto, e andava unito con cordicelle all'imbusto,
entro cui stava un uomo de' più alti e vigorosi
che vedeva fuori per due buchi praticati nella sopravveste.
Al suo cadere erano accorsi dalla tenda gli Ebrei, che giubilando
alla vista della completa vittoria del pastorello, lo
levarono in alto sovra un seggio, infissero la testa di Golìa
sur una picca, e trascinandone pei piedi il corpo, fecero un
giro trionfale per lo steccato al suono di trombe e tamburi,
e fra clamorosi applausi e novelle grida di: Viva Musso,
viva il Castellano, morte ai Ducali.</p>

<p>In seguito a tale drammatico spettacolo, che ben lungi
dal sembrare, come sarebbe avvenuto a' dì nostri, goffo e
rozzo, fu tenuto da tutti straordinariamente bello e interessante,
si diede principio a giuochi di corsa, d'assalto e di
tiro al bersaglio. Primo fra questi fu il correre al pallio,
ch'era un'asta a cui stava appesa una collana, un pugnale
ed una veste, i quali oggetti dovevano appartenere ai tre
primi tra i gareggiatori che dopo varii prefissi giri pervenivano
a toccare il pallio. Dopo la corsa al pallio vi fu
combattimento di lancia e spada, senza punta e filo, tra
varie coppie di disfidatori, e finalmente piantato il bersaglio,
fu lecito a ciascuno il trarre ad esso dapprima colle
balestre, poscia cogli archibugi, ottenendo i bersaglianti
che coglievano in bianco il premio d'un <i>cavalletto</i> d'argento.</p>

<p>Gian Giacomo, accommiatando tutti quei che il seguivano,
ad eccezione del conte Borromeo, dell'Altemps, del fratello
Agosto e del Sarbelloni, uscì dal padiglione e recossi con
essi loro nella casa in cui abitavano le di lui sorelle colle
cugine, ove per suo comando era stato disposto un sontuoso
pranzo.</p>

<p>Diede termine ai giuochi nel circo l'arrivo colà annunziato
di quantità di vettovaglie e botti di vino, recate entro
barche dal Castello, da cui appena scaricate se ne fece
larga e pubblica distribuzione, per il che erettesi prestamente
nuove tende per tutto quel lido, nell'interno stesso
dello steccato i terrazzani colle loro donne e fanciulle frammisti
agli uomini d'armi, ai rematori, seduti in gran numero
di distinti crocchii, si diedero lietamente a mangiare
e vuotar tazze, con chiasso infinito di grida, di scoppii di
risa, di canti e di evviva diretti la maggior parte al Castellano,
il cui rimbombare giungeva grato e soddisfacente
all'orecchio e scendeva al cuore dell'ambizioso Medici, e
si spandeva lontano per le sponde, annunzio ai discosti del
festevole universale tripudio che regnava sulla riva di Musso.</p>
<br>
<h3>CAPITOLO DECIMO.</h3>

<pre>
                                                      S'ei non potesse
                                  Tutto staccare il suo pensier da un trono
                                  Ch'egli alzò dalla polve?...
                                  Un Duca ardente di conquiste, inetto
                                  A sopportar d'una corazza il peso,
                                  Che d'una mano ha d'uopo e d'un consiglio,
                                  Al Condottier lo chiede, e gli comanda
                                  Ciò ch'ei medesmo gl'inspirò.

                                     MANZONI. <i>Il Conte di Carmagnola</i>. Att. III.
</pre>

<br>
<p>Nel tempo che durarono i giuochi, Gabriele rimasto sempre
al fianco di Falco e presso a Rina s'era beato delle più dolci
e delle più soavi sensazioni che sia dato provare all'uman
cuore. Egli aveva tenuto tenacemente attaccato lo sguardo
alle forme dell'adorata fanciulla e sentito nel contemplarle
quel compimento di felicità che l'antecedente vaneggiare di
sua mente gli aveva lasciato intravedere possibile.</p>

<p>Meno subitanea per vero nacque la gioia nel seno della
bella giovinetta montanina. La novità del luogo, la varietà
delle cose, la quantità delle persone quivi raccolte recarono
sulle prime somma confusione e divagamento nello spirito
di lei, che abituata alla solitaria quiete della sua capanna
e de' suoi monti, vedevasi per la prima volta in simile rumorosa
adunata. Lo splendore, la ricchezza delle armi e dell'abito
del giovine Medici, che tanto lo illeggiadrivano e
ne rendevano più nobile e interessante l'aspetto, avevano
in essa fatta più eminente l'idea dell'alto suo grado, e resa
quindi maggiore una certa impressione non mai cancellata
in suo cuore, di vergogna, di soggezione portata quasi sino
alla temenza per l'affetto profondo per lui concepito e per
le illusioni a cui per esso s'era abbandonata, la qual cosa
unita allo sbalordimento cagionatole dal tumulto che la circondava,
le teneva l'anima oltremodo angustiata e sospesa. Allorquando
però fu principiata la mimica rappresentazione e
tutti gli occhi degli spettatori, compresivi quelli di Falco e
della propria madre, furono rivolti attentamente agli attori che
comparvero nello steccato, Rina s'avvedendo che quei soli
di Gabriele stavano fisi immobilmente sovra di lei, provò un
sensibile alleggerimento al cuore e non seppe resistere ai desiderio
di girare lentamente il capo e sollevare, sebbene con
assai di timidezza e trepidazione, su di lui le pupille. Alla
vista del fuoco, dell'espansione, della vita di che mirò animati
gli occhi ed i lineamenti tutti di quel caro viso, si
sciolse ad un tratto, come neve al sole, ogni titubanza e
turbamento che le serrava il petto, e rimirandolo una seconda
volta meno pavidamente, sentì scorrere più libero per
le vene il sangue acceso da quella fiamma che secreta ardeva
in lei con tanta forza.</p>

<p>Lunghi e pieni d'inenarrabile dolcezza furono gli sguardi
di quegli amanti, che una purissima voluttà invadea, quella
tenera voluttà d'amore a fronte a cui è gelido e fosco ogni
altro diletto. Belli entrambi a perfezione nelle loro giovanili
forme, la varietà del loro vestimento ne faceva più attraente
e singolare la prossimità; Gabriele col piumato elmetto d'argento,
collo splendido corsaletto e la ricca spada offriva
l'immagine della forza ingentilita che contempla la schietta
e semplice bellezza rappresentata da Rina, il cui unico adornamento
era un nastro purpureo che le serpeggiava nelle
nere e lucide treccie trattenuto da uno spillone d'oro.</p>

<p>Terminati i giuochi del circo, Gabriele volle che Falco e
le sue donne prendessero ristoro di scelte vivande ad una
mensa ch'era stata disposta in uno de' più addobbati padiglioni
per esso lui, pel Cancelliere e pei più distinti Capitani
d'armi. Colà venuti e sedutisi tutti intorno al desco, nacquero
tra i cibi e il vino i più fervorosi colloquii, e rimbombarono
là dentro ripetuti <i>evviva</i> al Castellano come risuonavano all'intorno.
Falco, cui la vista dei singolari ed armigeri spettacoli
poco innanzi rappresentati avevano esaltato lo spirito,
trovandosi fra quel crocchio di cospicui guerrieri commensali
che giocondamente seco lui s'intrattenevano, vedendosi
dalle cordialità del giovine Medici pagato ad usura dell'affetto
che per lui nutriva, lieto in cuore ed animato andava
esprimendo co' suoi franchi e robusti modi il suo attaccamento
alla causa del Castellano e la speranza che nutriva
di cooperare per lui a nuove e più clamorose vittorie. Orsola
godeva alla contentezza che leggeva in volto al marito,
e frammetteva spesso qualche suo motto alle semplici parole
che Rina e Gabriele andavano tramutando, e di cui essi soli
però sentivano la vera espressione ed il valore.</p>

<p>I raggi del sole, rivolto al declinare, penetrando obbliquamente
per le aperture di quel padiglione, spandevano
una luce calda rossiccia che riflettevasi pei vasi, le
tazze, il metallo dell'armi e degli addobbamenti, e dava
singolare risalto alle forme ed agli abiti di tutti quei personaggi
assisi quivi alla mensa. Lumeggiati da tal chiarore apparivano
più distinti e caratteristici i volti di que' guerrieri,
ne' cui pronunciati lineamenti stava improntata la fiera ed
audace vivacità dell'indole, fatta ancora più incontinente e
decisa dai fumi del vino senza parsimonia tracannato, che
rendeva a molti rubiconde le guancie, e faceva ad altri lucide
ed ardenti come carbonchi le pupille. Giovin rosa fra rudi
arbusti era Rina in quel convegno; ma benchè non pochi
dei capitani vibrassero su di lei furtivi sguardi, nessuno ardì
far pure un cenno con atti o con parole che al pudore di lei
potesse riuscire offensivo, poichè oltre che i più s'erano avveduti
dell'interessamento di Gabriele per lei, era dello spirito
dei tempi, che dominava anche sugli animi più inverecondi,
il non prorompere alla presenza di donne o fanciulle
in motti sconci od osceni.</p>

<p>Dopo alcun tempo da che durava quel convito, e da che i
commensali, consunte le vivande, non attendevano che al vuotare
i calici ed al novellare, s'udì elevarsi al di fuori un gran
clamore con ripetuti prolungati <i>evviva</i>. Erano applausi al Castellano
che uscito dalla casa delle sorelle si recava col Borromeo ed il rimanente di sua comitiva alla volta dell'arsenale,
con che soddisfacendo al desiderio dal Conte enunciato
di esaminare partitamente quel vasto edificio, famosa officina
d'armi e di navi, assecondava la propria mira che era di far
nascere in lui più grande ed energica l'idea della sua potenza
per guadagnarne lo spirito interamente.</p>

<p>Riferita nel padiglione di Gabriele la causa di quei clamori,
tutti di là si partirono dirigendosi la maggior parte all'arsenale,
ove si recarono pure Gabriele medesimo con Falco,
Orsola e Rina. Entrati questi colà s'aggirarono buona pezza
pei cantieri, per le sale delle arti e degli armaiuoli; ma della
vista delle cose ivi esistenti non si compiacque altri che Falco,
nella cui mente s'aggiravano di continuo immagini di navi,
di spade, di pugnali, d'archibugi: Orsola, troppo semplice
ed inesperta, nulla comprendeva intorno ai complicati ordigni
d'armamento: Gabriele e Rina, l'un dell'altro indefessamente
occupati, poca attenzione prestavano a quegli oggetti
che al pari d'ogni altro più prezioso e singolare del mondo
non potevano produrre ad essi alcuna impressione aggradevole,
poichè ogni loro facoltà era assorta nell'infrenabile sentimento
d'amore.</p>

<p>Trascorso tutto l'arsenale, ne riuscirono all'uscita nel momento
appunto in cui vi perveniva da un altro lato Gian
Giacomo co' suoi nobili seguitanti. Gabriele, rompendo l'ala
di popolo che difilata nel cortile attendeva il Castellano al
passaggio, si presentò a lui indicandogli essere colà Falco,
il quale si rattenne indietro con sue donne compreso da
soggezione e rispetto. Gian Giacomo cercò tosto avidamente
collo sguardo quel suo valoroso Comandante di nave, e
scortolo l'invitò della voce e della destra a farsi innanzi. Non
potendo rifiutarsi a tal dimanda, s'avanzò desso, abbandonando
però tra la folta le donne; ma Gabriele il quale,
benchè si fosse rivolto a complimentare il conte Borromeo,
se ne avvide, disse istantaneamente al fratello che col guerriero
di Nesso erano venute la di lui moglie e la figlia. Gian
Giacomo costrinse Falco a condurgliele davanti, e venute
queste pure alla sua presenza, veduta appena la rara beltà
della giovinetta, e accortosi dall'arrossire improvviso di Gabriele cosa passasse in lui, vibrò su di esso un rapido
sguardo, ma così severamente espressivo e penetrante, che
il giovine Medici impallidì di tal maniera, che se non era
l'elmetto che gli ombrava parte del viso, sarebbonsi tutti i
circostanti accorti di quel subitaneo tramutamento di colore.
Si volse però tosto il Castellano con cortese modo alle donne,
e dopo averle di nuovo guardate, sorridendo a Falco amichevolmente, disse:</p>

<p>"Tali fiori crescono sulla tua rupe? e tu ne li volevi
tenere celati? ma non sai tu che di simiglianti si trovano
radamente nelle pianure e nelle città?--Che ve ne pare,
Conte d'Arona? (chiese al Borromeo.) Il nostro Luino,
l'Oggionno o il Da Vinci non avrebbero ritratta questa fanciulla
per farne un'angioletta o un serafino da porre nella
gloria sull'alto d'una chiesa?"</p>

<p>"Io ho conosciuto un Gaudenzio da Varallo, rispose il
Borromeo, che facendo ottimi dipinti e statue per le sacre
cappelle del suo monte soleva prendere a modello le donne
Fobellesi, che quanto a perfezione di forme portano il vanto
fra le donne italiane, ma son convinto che all'occhio di
quel pittore questa fanciulla non sarebbe apparsa punto inferiore
alle stesse sue predilette montanine Valsesiane".</p>

<p>"Quant'essa leggiadra, riprese Gian Giacomo, altrettanto
valente è il padre suo. Questi è quel Falco abitatore
della rupe di Nesso, quello il cui nome suona così terribile
ai nostri nemici. Due volte ei sottrasse Gabriele ad imminente
pericolo di morte; e fatto comandante d'una nave dell'antiguardo
della mia flotta, diede nell'ultima battaglia le più
segnalate prove di destrezza e coraggio, per cui l'ho caro
e lo stimo siccome uno de' miei più prodi guerrieri".</p>

<p>Il conte Borromeo, come tutti gli altri astanti, andava
contemplando curiosamente Falco, a cui l'ardito portamento,
la fierezza, sebbene alquanto mitigata, della guardatura e
dei lineamenti, il giaco di maglia che portava sotto la
schiavina da rematore, i pugnali infissi nella cintura, e la
rete d'acciaio che gli copriva il capo davano il più marcato
aspetto d'un formidabile pirata. Il Conte s'era maravigliato
alle prime nel vedere il Medici accogliere con segni di tanto
favore un uomo di quelle sembianze, ma udite quest'ultime
parole: "Vi sono anche sul nostro lago Maggiore, disse,
molti Locarnesi ed Intraschi che adoperano con somma
perizia tanto il remo quanto l'archibugio, ma dirò, o Castellano,
che nessuno può stare a petto di costui se giunge
a meritare sì aperta lode da un condottiero d'armati come
voi siete".</p>

<p>"Egli non è ammirato soltanto da me: tutti quelli che
salirono la flotta dovettero palesamente convenire del suo
valore. Or permettetemi, nobile Borromeo, che mentre facciamo
la via alla zecca di Musso, che mi diceste vi piace
vedere, io m'oda da lui la relazione del compimento d'un
incarico che gli confidai".</p>

<p>Uscirono così parlando dal cortile dell'arsenale: precedeva
il conte Giberto coi principali capitani del Medici,
veniva poscia questo stesso avente Falco a sinistra, e dietro
Gabriele con Rina e la madre.</p>

<p>"Ebbene, che mi narri dei Ducali?" chiese Gian Giacomo
a Falco con bassa ma ansiosa voce.</p>

<p>"Sono tutti accovacciati dentro le mura di Como", rispose
questi sommessamente esso pure.</p>

<p>"Non lasciarono presidii? non munirono rocche? non
devastarono od incendiarono Terre?"</p>

<p>"No. I colpi che loro appoggiammo presso Bellaggio gli
stordirono ed ispaventarono in modo, che fuggendo tutti precipitosamente,
non si credettero in luogo di sicurezza che
quando videro frapposti tra essi e noi i baluardi e le torri
di Como".</p>

<p>"Credi tu, mio Capitano (pronunciò Gian Giacomo abbassando
maggiormente la voce e stringendo il braccio a
Falco presso la mano) che noi non saressimo capaci di
scambiare le nostre palle colle loro sotto le mura stesse di
Como? che ci sarebbe impossibile il farli sloggiare anche
da quella città? Il Baradello è stato da essi medesimi distrutto,
ed i bastioni ora esistenti non sono sì alti e massicci
da non potervi far breccia o montare colle scale all'assalto".</p>

<p>"Castellano (rispose Falco, sovrapponendo con calore la
sua destra mano a quella del Medici che gli stringeva il
braccio, poichè quella proposta fatta in tuono confidenziale
infiammandogli la mente, il fece dimentico d'ogni differenza
di grado), datemi la vostra parola che il più presto
possibile ci condurrete innanzi a Como, ed io vi giuro, che
se una palla non mi trapassa il petto, pianterò pel primo la
vostra bandiera sul baluardo del porto di quella città".</p>

<p>"Parleremo di ciò in altri momenti", a lui rispose freddamente
Gian Giacomo ritraendo la propria mano, poichè
gli parve improprio quel calore e quella famigliarità con cui
il montanaro s'era espresso: "e appunto affinchè io possa
aver agio di favellare con te ogni volta che ne avrò piacimento,
tu devi determinarti a rimanere qui meco colla donna
e la figlia, e rinunziare alla tua abitazione della rupe. Quella
casa che vedi là sulla destra al principiar dell'altura, apparteneva
al traditore Filippo Tressano; ora è posseduta da me
e trovasi vuota d'abitatori, io te ne faccio un dono; va ad
albergarvi con tua famiglia, poichè ho brama decisa che tu
non ti discosti mai da Musso se non per mio comando".</p>

<p>Falco, confuso e sorpreso da quel dono inaspettato, rimase
alcuni istanti in forse, mal sapendo se dovesse rendergliene
grazie, o apertamente rifiutarlo, poichè non fu invaso
che dall'idea, occorsagli troppo tardi un'altra volta, del
sacrificio della propria indipendenza e dell'amore del luogo
natio, e mentre raccozzava parole di scuse per temporeggiare
a decidersi, essendo tutta la comitiva pervenuta in Musso
alla porta della zecca, il Castellano troncò a lui sulle labbra
ogni detto, pronunciando rivolto a Gabriele: "Tu
che devi amar Falco, e so che l'ami più che alcun altro
dei nostri, tu ti assumerai la cura di provvedere quanta
fia d'uopo per rendere abitabile la casa di Tressano che ho
data a lui: fa ch'egli vi trovi tostamente quanto può desiderare
per rimanervi comodamente con sua famiglia, e quanto
può valere a compensarlo dell'abbandono che lo costringo a
fare del suo abituro di Nesso.--Addio, Falco... addio
voi donne; d'ora innanzi noi ben ci potremo più frequentemente
vedere". Così dicendo s'accostò al conte Borromeo
e lo scortò nell'entrata dell'edificio ove si coniavano le sue
monete.</p>

<p>Falco rimase immobile e pensoso alcun momento presso
la porta di quel fabbricato, poscia dirigendo la parola a
Gabriele che gli si era accostato premuroso d'udire le sue
risoluzioni: "Ho deciso, esclamò: accetto il dono che
m'ha voluto fare il signor Castellano: lascierò la mia capanna
della rupe e verrò a stabilirmi in Musso. Nessuno osi
dire però che io mi sono condotto a questo passo per desiderio
di dimorare in una grossa Terra all'ombra d'un potente
castello: no, per l'anima mia: se Falco si stacca dal
suo vecchio nido, se si decide a non rivedere più mai i
sassi e gli alberi della sua montagna, è solo per amor tuo,
o Rina (e mirò la figlia con uno sguardo da cui trapelava
il vivo paterno affetto frammisto al dolore del sacrificio a
cui, in suo pensiero, quell'affetto il forzava); per te soltanto
io darò un eterno addio alla mia rupe; rinunzierò interamente
alla libera disposizione di me stesso per procurarmi
la certezza che il piede d'un ribaldo nemico non possa
calcare inosservato il sentiero che guida al casolare dove tu
dimori e vendicarsi di me nel tuo sangue".</p>

<p>Invaso Gabriele a tali espressioni da inesprimibile contento:
"Così operando, disse, tu confermi e dài finalmente esecuzione
a quanto ti eri proposto allorchè mi conducesti libero a Musso:
allora dicesti che volevi, prima di chiedere altri favori
a Gian Giacomo, aver combattuto e vinto i Ducali; la sorte
ci ha assecondati, e come tu bramasti, il dono di mio fratello
non è che un premio meritato dal tuo valore. Rimane
a me solo l'obbligo presentemente di dimostrarti la mia
gratitudine, e il farò occupandomi all'istante del fare addobbare
d'ogni arredo la casa dei Tressani, che i nostri soldati
spogliarono di tutto nel dì che Filippo ci si chiarì traditore".
Ciò detto s'incamminava già frettoloso a ricercare
uomini ed artieri onde dessero mano sul momento a disporre
alcune camere della casa in modo d'essere quella notte medesima
abitabili, riservandosi a procurare con miglior ordine
e diligenza le altre cose necessarie nella susseguente
giornata. Ma il guerriero montanaro richiamandolo il trattenne,
poichè sebbene si fosse risolto di cangiare luogo di
dimora, non voleva che tale sua deliberazione avesse sì subito
compimento, e "Non v'angustiate, a lui disse, onde
far preparare la casa per noi, giacchè debbono passare alquanti
giorni prima che io abbia fatto interamente sgombro
il mio abituro della rupe per venirmene a stare a Musso:
ora dobbiamo ricondurci colà, ed io ritornando poscia a
questa Terra recherò la maggior parte di quelle cose che
debbono bastare all'ammobigliamento dell'abitazione d'un
povero alpigiano: Ora Trincone e il Tornasco ci staranno
attendendo; essi avranno già staccata la barca e disposto
il tutto pel viaggio, e il sole già calato dietro i monti ci
avverte che è d'uopo che ci avviamo al lido per partire".</p>

<p>Gabriele nulla osò rispondere, conoscendo per prova quanto
fosse vano il replicare contro le risoluzioni di quell'irremovibile
montanaro; diede, benchè molto a malincuore e non
senza un interno moto di rabbia, segno d'aderire a' suoi
detti e si diresse con lui e colle donne verso la sponda.
Siccome il battello di Falco era rimasto sin dal mattino
presso l'arsenale a poca distanza dalle navi da guerra, ed
il luogo ove essi si trovavano al momento che fu risoluto
il partire era in una parte di Musso a quella opposta,
Falco condotte alla più vicina riva le donne, accennò loro
di colà attenderlo, e recossi al sito ove stava il suo navicello
per venire quivi a riprenderle, per il che Gabriele
restò da solo con Orsola e Rina.</p>

<p>Era sul principiare della sera: l'ultima purpurea tinta del
sole sparita ben anco dall'acuta sommità del Legnone lasciava
risplendere in tutta la sua argentina luce la luna che
apparsa col colmo disco in cielo, i monti di fianco e di
prospetto vestiva di bianco lume, e ne dipingeva come brune
macchie le fosche masse selvose: terse e placidissime stendeva
le sue acque il lago, solo leggiermente increspate qua
e là dalle aurette vespertine che uscendo dalle valli aleggiavano
di tratto in tratto su di esso, spandendosi come un
alito gentile che appanna la lucida superficie d'un cristallo.</p>

<p>Mentre Orsola s'accostava alle acque inoltrandosi alcun
poco pel lido onde spiare se fosse lontano il battello, Rina
e Gabriele rimasero soli vicini, e i loro sguardi s'incontrarono
e si sostennero fisi, dimentichi nel contemplarsi d'ogni
cosa creata, sinchè l'eccesso del sentire li costrinse entrambi
a divergere le pupille: la fanciulla abbassandole al suolo,
e Gabriele alzandole all'eterea volta ver' la regina della
notte, ripetendo più fervido colla mente il voto da lui fatto
sul baluardo del Forte d'aver Rina o morire. Una potenza
irresistibile però ricondusse a poco a poco lo sguardo di
questo ardente amatore al volto dell'adorata giovinetta, e
quale non fu il suo affanno e la sorpresa veggendola immobile
in un mesto atteggiamento col capo inclinato e le
guancie rigate di pianto! non seppe resistere a tal vista
Gabriele, e piegandosi verso di lei, serrandole una mano
con ambedue le proprie: "Che miro mai! pronunciò con
agitata e repressa voce: Voi piangete? voi vi mostrate afflitta,
addolorata? per pietà, Rina, spiegatemi la cagione
della vostra angoscia; fate ch'io possa rasciugare il vostro
pianto: non potrei vivere un istante lontano da voi se vi
sapessi dolente e sconsolata".</p>

<p>"Io doveva o non mai qui venire, o scostarmene mai,"
rispose Rina con voce lenta e interrotta dai sospiri, tenendo
sempre lo sguardo rivolto a terra. "Sì, Rina, disse con
trasporto d'amore Gabriele: tu qui verrai per sempre, e
allora non vi sarà forza d'uomo che potrà mai più staccarti
dal mio fianco: la mia vita è sacra a te, e nessuna terrena
potenza potrà togliermi ciò che tengo più caro d'ogni tesoro".
Levò Rina su di lui teneramente gli occhi: essi erano
pieni di lagrime, di quelle lagrime preziose che l'amore
elíce dalla regione più pura del cuore: brillavano quelle
stille come gemme ai raggi della luna, e facevano più celeste
il lievissimo sorriso con che l'innamorata fanciulla rispondeva
e il pagava delle sue amorose parole. Il battere
dei remi annunziò il giungere della barca: ritto in mezzo
ad essa si stava Falco appoggiato al suo moschetto che
aveva ripreso: s'accostò il navicello un momento a terra:
Gabriele diè mano ad Orsola, poscia a Rina a salirvi, e
appena fatto e ricevutone da esse e da Falco un saluto, la
barca s'allontanò rapidamente.</p>

<p>Piena l'anima dei più vivi e soavi sentimenti e d'ogni
cara speranza, il giovine Medici rimase sul lido per tutto
quello spazio di tempo in cui gli fu dato distinguere al lume
di luna le forme di chi sedeva in quella barca che vogava
al largo; si mosse quindi di là, percorrendo la strada che
sulla sponda guidava al Castello.</p>

<p>Il conte Giberto Borromeo, preso congedo da Gian Giacomo
quella sera stessa, nel mattino seguente di buon'ora
partì con sua comitiva da Musso, avendo contratto l'impegno
d'un nodo nuziale che doveva dare a Milano l'uno
de' più illustri suoi Arcivescovi, ed alla Chiesa un famosissimo
santo, quale si fu Carlo Borromeo, che nacque nel
1538, cioè sette anni dopo l'epoca del nostro racconto, da
questo conte Giberto e da Margherita, secondogenita tra le
sorelle del Medici, la quale colle germane e le cugine stava
allora in quella casa foggiata a monastero, che sorgeva in
vicinanza di Musso, ove il giovine Conte era stato condotto
a pranzo dal Castellano.</p>

<p>Gian Giacomo, che tutta conosceva la possanza della casa
Borromeo, di cui i conti Lodovico, Giberto il senatore, e
Pietro Francesco avevano allora recentemente ottenuti tante
dignità e favori da Duchi e da Monarchi, calcolò che un'alleanza
stretta da legami nuziali con quella stirpe patrizia
non poteva che tornargli oltremodo proficua, e pensava che,
estendendo coll'aiuto de' Borromei i confini de' proprii dominii
sino a congiungerli coi loro feudi, tutto il paese compreso
fra il Lario e il Verbano poteva un giorno cessare
d'appartenere alla corona Ducale. Come però le vicende facessero
vani simiglianti ambiziosi progetti, si vedrà nel seguito
di questo racconto.</p>

<p>Alcuni giorni dopo la battaglia discese dai monti Mattia
Rizzo colla sua schiera di cacciatori e di uomini d'armi,
poichè s'aveva avuta certa notizia che i Grigioni e gli altri
Svizzeri della Lega, conosciuto per mezzo dei montanari
l'esito infelice del combattimento navale, avevano interamente
abbandonate le montagne e le valli circonvicine. Quest'ultimo
favorevole avvenimento venne però controbbilanciato in
gran parte dalle novelle che recarono i messi spediti a Monguzzo:
narrarono essi che Battista Medici nell'assalto tentato
dai Ducali contro quel Castello era rimasto gravemente
ferito, buon numero di soldati uccisi, e le mura
in più luoghi aperte e diroccate in modo, da renderne disastrosissimo
e forse impossibile ogni difendimento se il nimico
avesse insistito nella sua intrapresa; ma che per buona
ventura i Ducali che s'erano duplicati di numero due giorni
dopo aver posto l'assedio, al quarto dì scomparvero nel momento
appunto che gli assediati si credevano ridotti a disperato
partito.</p>

<p>Ecco come era avvenuto il fatto: Rinaldo Lonato, retrocesso
da Lecco, ove, veduti gli apparecchi di difesa, aveva
considerato vano ogni tentativo d'espugnazione, era venuto
a congiungersi sotto Monguzzo col capitano Tridelberg, che
in un assalto dato al Castello, sebbene respinto dagli assediati,
aveva fatto loro provare gravissima perdita: allorchè
questi duci, congiunte le loro forze, stavano per ispingerle
ad una più formidabile scalata, dovettero dimetterne ogni
pensiero e partirsi frettolosamente colle loro truppe da Monguzzo,
chiamati a Como da lettere pressanti dei Commissarii
Ducali e del Governatore Pedraria, i quali appena venuti in
chiaro, con indescrivibile cordoglio, della sconfitta della
flotta e della morte dell'ammiraglio Gonzaga, paventando
una sorpresa del Medici in Como stessa, che si trovava
affatto sguernita d'armi e di difensori, si affrettarono a richiamarvi
le sparse bande d'armati.</p>

<p>Il Castellano quando seppe l'infermità del fratello Battista,
spedì tosto a Monguzzo il capitano Mandello con
cento uomini d'armi onde rafforzasse il presidio, comandandogli
desse prontissima mano a ristaurare e rimettere nel
primiero stato le fortificazioni, non perdonando a spesa od
a fatica, poichè forte gli premeva il conservarsi in possesso
di quel Castello ch'egli considerava come l'antemurale de'
suoi dominii del lago. Partito il Mandello e assecurata la
difesa di Monguzzo, Gian Giacomo non aveva altro pensiero
che il travagliasse, fuorchè quello dello scarso numero
a cui trovavansi ridotti i suoi soldati, poichè ben vedeva
che i dì delle battaglie non erano tutti trascorsi, e che era
per lui urgente necessità di avere a' suoi ordini numerosa
gente per sostenere i futuri inevitabili conflitti.</p>

<p>Si compì però di que' giorni un avvenimento che anche a
tale bisogno promise certo riparo. Il conte Volfango Teodorico
d'Altemps, invaghitosi di Clara la maggiore sorella del Castellano,
a lui la richiese in donna, ed esso gliela concedette,
a patto però si recasse in Alemagna alla terra di
Altemps, possedimento di Marco Sittico suo padre, ed assoldate
molte schiere tedesche, inviandole pel Tirolo e pei
monti della Valtellina, le facesse prontamente pervenire a lui
in Musso. Il conte Volfango aderì alla proposta: vennero
celebrate le nozze, e partito colla sposa, giunto in Germania,
ove il padre lo accolse con sontuosi festeggiamenti di
conviti e tornei, si diede ad adunare bande armate per
adempiere alla promessa contratta col Castellano.</p>

<p>Un mese all'incirca dopo il matrimonio del Conte d'Altemps
arrivò a Musso un ricco Milanese, feudatario ducale,
certo Galeazzo Messaglia, uomo giovialone in apparenza e
dato al motteggiare, ma fino ed accorto conducitore di
politici negozii: mostrò essere colà venuto per sue private
faccende, ed a guarentigia di sua persona offrì commendatizie
di Gio. Angelo Medici, fratello di Gian Giacomo,
monaco in un convento di Milano.</p>

<p>Il Castellano, già svegliatissimo per natura e allora sempre
in sospetto di nemiche macchinazioni, volle subito conoscere
dappresso il messere Milanese che gli fu riferito essere arrivato
a Musso, e tale per l'appunto era il desiderio del Messaglia,
il quale non venne inviato colà per altro fine che per
proporre trattative di pace al Medici; secretamente però,
e quasi le esponesse in nome proprio in qualità d'intermediario
tra il Castellano ed il Duca, senza che ne avessero
sentore i Grigioni e senza che in caso di rifiuto il decoro
ducale restasse compromesso. Dopo varii colloquii tenutisi da
Gian Giacomo col Messaglia, in cui questi seppe destramente
cattivarsi l'interesse di lui svelandosi per famigliare e
confidente del Duca, venuto un giorno il buon destro, il Milanese
gli fece un quadro assai animato dei mali gravissimi
che quella guerra partoriva ad ambe le parti, e della carestia
che cominciava a regnare d'intorno; parlò poscia della possibilità
di porre un termine alle tante tribolazioni dei popoli di
queste contrade, e disse che sapeva di certo che il Duca non
sarebbe stato lontano dall'accordare la pace sotto certe condizioni:
il richiese tosto Gian Giacomo s'ei conosceva quali
potevano essere le condizioni assolute sotto le quali lo Sforza
segnerebbe un trattato che dovesse mettere un fine alle ostilità.
Messaglia rispose ch'egli non poteva asserirle fondatamente,
perchè non era munito delle necessarie facoltà per ciò fare,
ma che era convinto di non colpire lungi dal vero dicendo
essere le seguenti: (erano quelle da lui previamente concertate
alia Corte) I.° "Che al Castellano dovesse restare
Musso e Lecco colle riviere del lago ed altri luoghi vicini
di qualche importanza: II.° Che egli potesse comandare assolutamente
senza eccezione di maggior magistrato, ed in
somma che potesse nel suo stato tutto ciò che può un principe,
solo ch'ei riconoscesse nel Duca il supremo e diretto
dominio, sebbene il Duca non potesse sotto qualunque pretesto
a lui comandare. III.° Che il Duca si sarebbe obbligato
a somministrargli negli anni avvenire senza pagamento di
gabelle quella quantità di grano e sale che potesse abbisognare
per i suoi paesi. IV.° Che il Duca parimenti darebbe
fede di riputare e trattare in ogni circostanza i soldati ed
ufficiali del Castellano come suoi proprii. V.° Che il Castellano
all'incontro lasciasse Monguzzo con tutto il territorio
che possedeva al di là di Lecco, e pagasse al Duca
quaranta mille scudi in una o più rate, e nei modi e termini
che si sarebbero convenuti". Aggiunse il Messaglia
che qualora esso Gian Giacomo fosse disposto ad accettare
tali proposizioni, s'assumeva egli medesimo l'incarico di farsi
autorizzare dal Duca a proporgliele nella forma più autentica
onde venire alla stipulazione solenne d'un trattato di
pace. Il Castellano udito il tutto attentamente, a lui rispose
che si riservava manifestargli le proprie risoluzioni in altra
vicina giornata; e licenziatolo, chiamò intorno a sè il Pellicione
cogli altri suoi più fidi, ed espose loro quanto eragli
stato proposto da quel segreto Ambasciatore del Duca, che
per tale egli bene l'aveva riconosciuto. Ai primi quattro capitoli,
come il Medici medesimo, anche i suoi consiglieri opinarono
potersi liberamente aderire, perchè il riconoscere nel
Duca il supremo dominio, mentre non inceppava affatto la
sovranità di Gian Giacomo, dava anzi un carattere di legittimità
a quel suo dominio, ch'era ciò appunto che egli maggiormente
desiderava: l'ultimo articolo però fu rigettato ad
una voce, e Gian Giacomo che pendeva dubbio se dovesse
sottoporvisi o rifiutarlo, volle, pria di decidersi, che si sviluppassero
estesamente i motivi del negato assentimento:
dopo varii ragionamenti fatti sotto diversi aspetti da que'
suoi cortigiani contro la pretesa dei quarantamila scudi, che
a que' tempi era ingente somma, il Pellicione, balzato in
piedi, esclamò:</p>

<p>"Per la spada di san Michele! hanno da venire a chiedere
a noi tutto questo danaro per lasciarci quello che non
ci possono togliere, e per far terminare una guerra in cui
essi hanno sempre avuta la peggio? Ma che dico, terminare
la guerra? Chi ci accerta che quando noi avremo comperata
la pace dal Duca saremo lasciati tranquilli dalla Lega Grisa?
Non è invece più probabile che se gli Svizzeri riportassero
nell'avvenire qualche vantaggio sopra di noi, i Ducali, in
luogo di soccorrerci, si tornerebbero ad unire ad essi per
tentare di compire la nostra ruina? Rammentatevi, Castellano,
delle prove che ci hanno già date della loro mala
fede: se vogliono monete, mandate ad essi quelle che ancora
vi rimangono di cuoio colla effe spezzata <a id="footnotetag17" name="footnotetag17"></a>
<a href="#footnote17"><sup class="sml">17</sup></a>; ma gli
scudi lucenti del sole che si coniano ora con buon argento
nella zecca di Musso, riserbateli onde comperare botti di vino
e cacio per le truppe Tedesche che saranno qui tra poco
condotte da vostro cognato il conte Volfango d'Altemps".</p>

<blockquote class="footnote"><a id="footnote17"
name="footnote17"><b>Nota 17:</b></a><a href="#footnotetag17">
(ritorno) </a> Vedi Capitolo III, pag. 83.</blockquote>

<p>Le vittorie recenti, l'aspettativa delle bande ausiliarie
indicate dal Pellicione, la supposizione che se il Duca era
disceso a tanto da fare pel primo proporre capitoli di accordo
doveva essere ridotto a stringente necessità d'aver
pace, per la penuria dei viveri che in Milano cominciava a
regnare, e che quindi non sarebbe stato restio all'accedere
a patti meno vantaggiosi, determinarono Gian Giacomo Medici,
richiamato il Messaglia, a rispondere: che se voleva si
prendesse a trattare sui capitoli da lui esposti, allorquando
presentati verrebbero in nome del Duca medesimo, era d'uopo
toglierne l'ultimo interamente, poichè egli intendeva di non
sborsare pure un cavallotto: che quanto a Monguzzo, l'avrebbe
volontieri cangiato con qualche altra Terra del dominio
Ducale, ma che voleva che lo Sforza gli spedisse il
diploma che lo investisse della Signoria di Musso e di Lecco.
Il Messaglia, da sperimentato ed astuto negoziatore qual
era, cercò ogni via di determinare il Medici ad aderire al
pagamento dei quarantamila scudi, esponendo l'incertezza
della militare fortuna, il bene della patria, la tranquillità del
possesso, e proponendo varie altre concessioni in compenso
di quella somma, giacchè era stato il solo bisogno di danaro
che aveva costretto il Duca a far tentare quell'accordo: ma
Gian Giacomo fu irremovibile, e il feudatario Milanese dovette
partirsi da Musso senza avere ritratto il più picciolo
frutto dalla sua missione.</p>

<p>L'infelice successo di queste trattative portò vivissimo
cordoglio nell'animo del duca Francesco Sforza, che tante
avversità e proprie e dello Stato tenevano di già in continue
agitazioni e tristezze.</p>

<p>Era nell'epoca di cui parliamo prossima a scoccare l'ultim'ora
dell'indipendenza del lombardo regime. Dopo il
dominio de' Romani, cessato nel quinto secolo dell'era nostra,
dopo quello de' Longobardi, de' Franchi e de' Germani,
che finì di fatto verso il mille, Milano si resse per tre secoli,
sebbene non senza interruzioni, con governo libero municipale;
alla metà del secolo decimoterzo i Visconti se ne fecero signori
e furono pei maneggi di Giovan Galeazzo nel 1395 investiti
dalla Corte imperiale del titolo di Duchi, che serbarono sino
al 1447, nel qual anno, morto Filippo Maria Visconte, s'estinse
con esso la linea legittima maschile di quella casa
e la sua sovrana grandezza. Lungi i Milanesi dal trar profitto
da tale favorevole occasione per riassumere gli antichi
loro diritti, decaduti pur troppo da quella fama di prodezza
e valentía che s'erano acquistata ai tempi del Barbarossa e
della Lega Lombarda, giacquero in uno stato d'obbrobriosa
anarchia per tre interi anni, nel qual tempo i <i>Capitani del
popolo</i> o <i>Difensori della libertà di Milano</i>, che così vollero
essere denominati quelli che si posero a capo dell'informe
governo della città, nulla mai operarono che all'assunto
titolo corrispondesse.</p>

<p>Sapendo quanto fosse la città infiacchita, miseri ed impotenti
i cittadini, il conte Francesco Attendolo, celebre
condottiero d'armati, che dal soprannome di suo padre
era detto Sforza, ponendo in campo il pretesto d'aver per
moglie una figlia del duca Filippo Maria, la quale pur
legittima non era, aspirò alla signoria di Milano, ed assediatola
nel 1450 la ridusse ben presto a tale che, prevalendo
nel popolo il di lui partito, gli furono aperte le
porte, ed accolto con acclamazioni e festeggiamenti, fu proclamato
Principe e s'ebbe tosto della ducale corona fregiata
la fronte. Il dominio sforzesco giunse al massimo grado
di potenza e splendore al cadere del secolo decimoquinto,
quando sotto la paterna mano di Lodovico (per la bruna
tinta del volto chiamato il Moro) Milano ricca e pacifica
vide fiorire in se splendidissime le arti, le lettere e le scienze.
Ma, per fatale sventura d'Italia, la Francia e l'Alemagna
divenute possenti nazioni trascelsero a campo di loro disfide
questo bel paese, da cui sembrava dovesse l'Alpi escluderle
per sempre: in breve periodo di anni i monarchi francesi
Carlo VIII, Luigi XII, Francesco I visitarono colle loro
armate Milano, a vicenda con quelle dei Germanici Imperatori,
il più possente dei quali Carlo Quinto vi lasciò finalmente
stabili presidii e un Generale supremo.</p>

<p>In mezzo ai tanti e diversi avvenimenti delle guerre che
gli stranieri qui combattevano, gli Sforza erano alternamente
apparsi e spariti come picciol legno sopra mare in tempesta.
Francesco, figlio dello sventurato Lodovico ed unico
rampollo della famiglia Sforzesca, per magnanimità e giustizia
di Carlo si riassise al fine più stabilmente del fratello
Massimiliano, sul lombardo seggio principesco che sostenne
lui ultimo Duca, e dappoi si cangiò per sempre in uno
sgabello da governatore.</p>

<p>Sebbene però il Germanico Cesare avesse riposto lo
scettro nelle mani di Francesco secondo Sforza, non è però
a dirsi che questi le tenesse libere e sciolte come a sovrano
signore si conveniva. Antonio De-Leyva, che sotto colore di
rimanersi a difesa del Ducato pel caso d'una temuta invasione
delle armi Francesi si stava a Milano a capo di molte
schiere imperiali, teneva il Duca in quasi totale soggezione:
era De-Leyva uno spagnuolo vigilante, ardito, prepotente,
odiato da tutti per le estorsioni da lui commesse nel suo
lungo soggiorno in questo paese, il quale non aveva altro
di mira che di affievolire la podestà ducale per estendere
la propria.</p>

<p>Il Duca, oltre l'importuna ed imperiosa presenza di questo
straniero nella capitale del suo Stato, era angustiato e tenuto
in pensiero dalla prossimità delle armate Romagnole e Viniziane,
dai moti popolari di varie città e più di tutto dall'usurpazione
ch'aveva fatta Gian Giacomo Medici d'una parte
importante del ducale dominio, nella quale si manteneva con
tanto vigore ed ostinazione e da dove nuove circostanze gli
facevano ogni dì più tenui i mezzi per iscacciarnelo. Dopo
l'esito infelice della battaglia di Bellaggio, il De-Leyva, che
aveva tentato di troncare il male alla radice con un colpo
arrischiato per tre soli, e che andò fallito come sanno i nostri
lettori, richiamate da Como le sue truppe, dichiarò di
non volere più cooperare in modo alcuno alla continuazione
di quella guerra, dicendo essere dessa di privato interesse
del Duca, per cui non doveva l'Imperatore sagrificare uomini
e danari suoi proprii. Questa inaspettata defezione d'un
soccorso su cui Francesco Sforza faceva tanto appoggio,
riuscì dolorosissima a lui che le avversità avevano reso di
cuor timido ed affannoso e fattane cagionevole la salute; poichè
sebbene contasse allora soli trentanove anni, aveva perduto
il vigore, era pallido e macilente, e ben mostrava non
dovere, come avvenne, protrarre in lungo i suoi giorni: appariva
di consueto taciturno, ed era dato ad una costante
melanconia, abbenchè quelli che l'approssimavano, asserissero
essere egli di carattere dolce ed umano.</p>

<p>Abitava allora la Corte Ducale in Milano nel Castello
di Porta Giovia <a id="footnotetag18" name="footnotetag18"></a>
<a href="#footnote18"><sup class="sml">18</sup></a>, una parte interna del quale edificio era
conformata a sontuosa dimora, siccome si scorge tutto giorno
ad onta dei travisamenti, delle mutazioni, delle aggiunte
fatte nei secoli posteriori. Poco meno della metà dello spazio
ove ora si estende la vastissima piazza d'armi era occupata da
una specie di parco che andava unito al Castello, intorno al
quale dalla parte della città in luogo dei maestosi viali, dei
regolari erbosi tappeti che presentemente fanno colà sì vaga mostra,
era tutto un incolto ineguale terreno con qualche rozza
o diroccata casupola, e più propinquamente alla Fortezza una
gran fossa con barricate e palafitte. Dentro però al Castello
era, come dicemmo, una magnifica abitazione con ricchi appartamenti
ove albergava lo Sforza colla ducale sua corte,
la quale mostravasi splendida e sontuosa come era sempre
stata la Corte di Milano, quantunque scarse omai fossero divenute
le entrate.</p>

<blockquote class="footnote"><a id="footnote18"
name="footnote18"><b>Nota 18:</b></a><a href="#footnotetag18">
(ritorno) </a> L'attuale Castello.</blockquote>

<p>Allorchè Galeazzo Messaglia ritornò alle soglie ducali
narrando essergli andato fallito lo scopo per cui era stato
spedito a trattare col dominatore di Musso, fu quivi generale
la costernazione, poichè tutti avevano sperato trovare
rimedio ai pressanti bisogni nei quarantamila scudi che alcuno
non dubitava avrebbe il Medici pagati per mantenersi
ed essere legittimato negli usurpati possedimenti. Il Duca,
più irritato da quel rifiuto, voleva ad ogni modo domare e
punire quel fellone, onde tentò di procacciarsi i modi d'avere
soldati e danaro imponendo nuove taglie e gravezze;
ma la miseria ch'era grande, e la carestia che s'andava
aumentando, fecero non solo inefficaci le gabelle, ma il travagliato
popolo eccitarono a turbolenze e sedizioni che costrinsero
lo Sforza a deporre ogni pensiero di continuare la
guerra.</p>

<p>Ai primi di gennaio del seguente anno 1532, pervenne
a Milano la novella che l'imperatore Carlo, per consiglio
dei potentati d'Italia, stava trattando le nozze tra sua nipote
Cristina figlia del re di Danimarca ed il duca Francesco:
una tale notizia ed ordini imponenti venuti dalla
Corte d'Alemagna fecero cangiare interamente la condotta
del De-Leyva verso il Duca. Recossi incontanente da lui e
gli si proferse disposto qual vassallo ad assecondarlo in tutto
colle proprie schiere, dichiarandogli ad un tempo che i
suoi uomini d'armi verrebbero per lo innanzi assoldati dall'Imperatore,
e che cessava per tal modo l'obbligazione al
tesoro Ducale di versare le grosse mensili somme che a tal
uopo necessitavano.</p>

<p>Consolato da tali esibizioni e proteste, primo pensiero del
Duca fu di trarne profitto per riassumere la guerra contro il
Medici: rese grazie al De-Leyva di sue offerte, e gli fece tostamente
conoscere il proprio desiderio di riprendere le ostilità
contro il ribelle Castellano di Musso onde reintegrare in ogni
parte il Ducato. Il duce Spagnuolo ripetè non essere altra
brama in lui che di favorire con ogni potere la volontà del
Duca, e che tutte le truppe imperiali erano a sua disposizione:
lo Sforza volle determinassero tostamente insieme la
persona che si doveva porre a capo dell'armata da spedirsi
a Como, onde i fatti d'armi riuscissero più efficaci e decisivi
di quello che non fossero stati per l'addietro.</p>

<p>Trovavasi allora in Milano Lodovico Vestarino, capitano
rinomatissimo che aveva battagliato a lungo al soldo dei Veneziani
e degli Svizzeri, e s'aveva quindi acquistata somma
perizia nei combattimenti navali e nelle guerre pei monti:
nessun altro parve al Duca ed al De-Leyva più adatto ad
aversi il comando dell'esercito destinato ad agire contro
Gian Giacomo Medici. Chiamato a Corte ed affidato a lui
l'incarico di quella guerra, prese sotto i suoi ordini numerose
colonne d'uomini d'armi; ne mandò notizia alla Lega
Grisa; e poco dopo la metà di gennaio mosse alla volta di
Como. Il governatore Dom Lorenzo Mugnez Pedraria attendeva
quivi ansiosamente quei rinforzi, poichè temeva ad
ogni istante venisse la città assalita dal Castellano, divenuto
per esso tanto più terribile ed odioso da che un'armata spedita
contro di lui per espresso volere dell'Imperatore non
aveva potuto nè vincerlo nè domarlo.</p>
<br>
<h3>CAPITOLO UNDECIMO.</h3>

<pre>
                                   Avvolto in mezzo un turbine
                                     Che il passo, il fiato aggreva,
                                     Di nevi che giù fioccano,
                                     Di nevi che solleva
                                     Dagli scheggioni il vento
                                     A periglioso evento
                                     Affretta il suo cammin.
                                   E che non può l'indomito
                                     Che in altri scontri i lutti
                                     De' suoi compagni esanimi
                                     Vide con occhi asciutti,
                                     Se a disperato scampo
                                     Contro il nemico inciampo
                                     S'avventa battaglier!

                                          IL CONTRABBANDIERE.
                                           <i>Esper.° di Mel. Liriche.</i>
</pre>

<br>
<p>Era un'invernata delle più rigide e perverse: intenso
oltre modo durava il freddo, il cielo mostravasi sempre
coperto da fosche nebbie, tutto il piano ed i monti biancheggiavano
per alte nevi che frequentissime cadevano e
venivano congelate al suolo dai gelidi soffii settentrionali.
Sembrava non dovere esservi tempo che meno di quello
fosse propizio all'armeggiare, nè più indicato al riposo
delle truppe negli alloggiamenti, pure Lodovico Vestarino,
sia che avesse sentore che all'aprirsi della stagione giungere
dovevano rinforzi di bande tedesche al Castellano,
sia che non potesse per altre cause frapporre indugio all'incominciamento
delle ostilità, appena giunto in Como dispose
quant'era d'uopo per dar principio alle militari operazioni.
Egli vedeasi a capo di squadre ben munite e numerose,
condotte da capitani sottomessi e preparati alla guerra;
era certo di non venire incagliato ne' suoi divisamenti
da commissarii e sopraintendenti ducali o spagnuoli, poichè
il Duca e il De-Leyva avevano affidato a lui solo il supremo
comando, quindi non dubitava punto che con tali mezzi,
adoperando eziandio molta cautela e prudenza contro un nemico
audacissimo ma affievolito, le sue intraprese fussero per
ottenere felice risultamento. Spedì per via sicura un messo
ai Capi della Lega Grigia onde interpellarli se intendevano
agire subito in quella guerra di concerto colle armi Ducali;
ma essi risposero che le profonde nevi, le valanghe,
le bufere invernali delle montagne ove abitavano, non concedevano
loro d'abbandonare i casolari, nè di raccogliersi in
ischiere e discendere a prendere parte ai combattimenti, il
che avrebbero effettuato appena i sentieri divenissero praticabili.
Il Vestarino s'ebbe più contento che doglia da tale
annunzio, poichè, duce accortissimo ed avido di gloria, ardeva
di cimentarsi da solo contro il celebrato dominatore di
Musso, affinchè se il vinceva, come aveva speranza, nessuno
gli contrastasse o pretendesse dividere con lui gli onori della
vittoria. A differenza del Gonzaga e dello Speziano che immaginarono
complicati piani di battaglia, egli stabilì di non
disperdere sopra molti punti le proprie forze, ma di tenerle
quanto più poteva concentrate ed unite per assalire
con una massa poderosa i singoli luoghi che intendeva combattere.</p>

<p>La prima spedizione che immaginò fu contro Monguzzo:
ne serbò il pensiero con gelosa secretezza, e quando tutto
fu pronto in Como, un bel mattino fece spargere la voce
che, per ordine del Duca, l'esercito doveva ritornarsene la
notte a Milano. Comandò si ponessero sopra i carri le artiglierie,
si tenessero preparati in duplice numero cavalli e
buoi pel traino di quelle, delle bagaglie e delle salmerie;
ed i soldati si ponessero in armi sul far della sera. Verso
quest'ora, mentre foltamente nevicava, diede l'ordine della
partenza, e quando l'ultime schiere, ed egli dietro a tutte,
furono usciti da Como, volle se ne chiudessero diligentemente
le porte, onde nessuno di quelli che avevano seguíto
l'esercito potesse rientrarvi; e lasciato perfettamente oscurare,
raggiunto da espertissime guide, abbandonò la via
verso Milano, facendo volgere l'armata sulla strada della
Brianza per riuscire inaspettatamente al Castello di Monguzzo.</p>

<p>Gian Giacomo dal giorno della partenza dell'Ambasciatore
ducale erasi sempre rimasto tranquillo co' suoi nella
propria fortezza di Musso, riputandosi sicuro d'ogni nemica
molestia per l'inopia in cui sapeva trovarsi il Duca,
e pel rifiuto de' nuovi soccorsi che gli venne riferito essere
al medesimo stato fatto dal De-Leyva, e specialmente
per la crudezza della sopraggiunta stagione che pareva dovesse
frapporre ostacoli insormontabili ad ogni movimento
d'armata. Cominciò però desso a provare vive inquietudini
allorchè ebbe cognizione che la novella giunta a Milano dei
meditati sponsali del Duca con Cristina di Danimarca aveva
fatta rinascere la primitiva amichevole relazione del Generale
spagnuolo collo Sforza, ed i suoi sospetti del prossimo
rinnovamento della guerra divennero certezza quando gli fu
riferito che s'avviava a Como un forte esercito condotto da
un nuovo comandante.</p>

<p>Nondimeno per quanto fosse esercitata ed acuta la sua
previdenza, egli non giunse ad immaginarsi che i Ducali
moverebbero ad assalirlo nel cuore d'un sì ruvido inverno,
e ben lungi dal temerli, considerava che, venuta la primavera,
avrebbe recati ad essi gravi nocumenti sia colle schiere
tedesche dell'Altemps, sia colla propria flotta assai superiore
a quella dei nemici.</p>

<p>Mentre viveva in tale persuasione, ecco giungere a Musso
un messaggiero venuto rapidamente da Lecco colla nuova
che s'erano vedute numerose squadre Ducali dirigersi alla
volta di Monguzzo. Gian Giacomo e la maggior parte de'
suoi supposero sulle prime che tale annunzio fosse cagionato
da panico terrore o dai falsi rapporti di qualche contadino;
ma a togliere loro ogni dubbio ne pervenne indi a
poco un altro, narrando che quel Castello, circondato da
ogni lato, era aspramente dai nemici combattuto. Il Castellano,
benchè sorpreso da simile inaspettato avvenimento, non
si perdette d'animo; destò ne' suoi l'usato coraggio, ordinò
le difese ne' luoghi della costiera, e prese seco le migliori
squadre che gli rimanevano, navigò a Lecco, per di
là recarsi a portare soccorso al suo assediato Monguzzo.
L'accorrere però ch'egli fece colà riuscì vano, poichè nel
mentre ch'approdava coll'armata al porto di Lecco, giungeva
al ponte presso quella Terra il capitano Mandello con
turbe di soldati fuggenti e sanguinosi, che s'erano colle
armi aperta la strada tra le schiere dei Ducali, entrati poche
ore prima dalle breccie nel Castello, e fattisine padroni,
prendendo prigionieri il rimanente del presidio e lo stesso
Battista Medici, il quale mal riavutosi dall'infermità cagionatagli
dalle ferite, non ebbe campo in quell'estremo caso
di sottrarsi alle mani del nemico.</p>

<p>Non si può descrivere quanto un tal fatto eccitasse lo
sdegno e il dolore nell'animo di Gian Giacomo, che, oltre
la perdita di quell'importante fortezza, oltre la prigionia
del fratello, vedeva a quali progressi con somigliante
conquista s'aprivano l'adito i suoi avversarii. Pensò a
primo tratto di fare ogni sforzo per cercare di ricuperare
Monguzzo, ma lo scarso numero de' proprii soldati a fronte
di quello in che trovavansi i Ducali, siccome gli narrò il
Mandello, lo persuasero non essere avveduto consiglio l'esporsi
nel pian paese a campale giornata. Molti pensamenti e progetti
volse egli nello spirito, e comunicò in parte a' suoi
Capitani, onde vendicarsi e riparare quella perdita, pensando
anche d'assalire la stessa Como, ma dovette convincersi
al fine null'altro allora potersi prudentemente disporre
che una difesa pronta e generale di tutti i suoi possedimenti
del lago. Mandò quindi avviso ad ogni banda lontana de'
suoi soldati si radunasse in Lecco, perchè ben previde che
i primi tentativi del nemico verrebbero diretti contro questa
fortificata Terra; lasciò colà la maggior parte di esse, e il
rimanente ricondusse seco sulle navi a Musso, dove fece accelerare
l'assestamento della flotta, che accrebbe dei legni
presi ai Ducali nella battaglia di Bellaggio.</p>

<p>Il Vestarino, lieto fuor di misura pel felice successo della
sua prima intrapresa, ne mandò le novelle alla Corte di
Milano, la quale fu tanto più contenta e paga di tale evento,
in quanto che lo stimava di decisiva importanza, poichè le
dava per prigioniero un fratello stesso del formidabile Castellano,
l'avere il quale poteva esserle mezzo d'assicurare
il progetto d'una pace più vantaggiosa. Il Vestarino, lasciata
metà dell'esercito a stanza nel Castello di Monguzzo sotto
il comando del capitano Ricciardo Acursio, ritornò coll'altra
a Como, meditando di dar subito mano alla presa di
Lecco. Non vide egli un ostacolo alla nuova conquista nella
povertà del navilio Comasco; pensava che le otto navi che
sole rimanevano tuttora, fossero più che sufficienti al parziale
trasporto delle truppe, la maggior parte delle quali voleva
marciasse per terra, poichè aveva stabilito di evitare colla
massima cura ogni scontro navale. Per dare esecuzione
al suo disegno, formò de' suoi uomini d'armi tre distinte
schiere: ordinò alla prima di prendere i sentieri che alla
sponda destra del lago, partendo da Como, passano per
Geno, Blevio, riescono a Torno, e di là, or sull'alto dei
monti, or rasente il lido, giungono a Nesso, e pervengono
sino all'estrema punta di Bellaggio; comandò alla seconda
s'avviasse dal lato opposto per la stradicciuola, più che mai
alpestre anch'essa e difficile, che tocca Cernobio, Moltrasio,
arriva ad Argegno, e progredisce per la Tramezzina;
finalmente si pose egli stesso colla terza sulle navi, ove erano
state collocate tutte le artiglierie e le necessarie munizioni
da guerra e da bocca, veleggiando alla stessa volta delle
truppe di terra. Aveva dato avviso contemporaneamente al
capitano Acursio che movesse da Monguzzo per l'alta Brianza,
si recasse a prendere posizione presso il lago di Lecco, cercando
d'impadronirsi dei paesi più prossimi a quella Terra
che si trovavano al di qua del lago, ed in ispecial modo
di Malgrate che sta ad essa di fronte. Duplice si era lo
scopo cui il Vestarino mirava con que' combinati movimenti
d'armate: primo, d'avere in qualunque circostanza soccorso
ed appoggio nelle truppe che camminavano su ciascuna
delle sponde; secondo, di giungere con grosso numero d'uomini
in un momento stesso al promontorio di Bellaggio per
impossessarsene, potersi quivi fortificare e discendere più
agevolmente verso Lecco a congiungersi coll'Acursio, e così
assalire da due parti quel Borgo, la cui conquista era d'alta
importanza in quella guerra. Aveva desso pure stabilito che
le sue truppe che s'avanzavano sulla riva sinistra del lago,
giunte alla punta di Lavedo, dovevano quivi alzare trincee e
rimanersi in gran parte per difendere quel passo, proteggere
al bisogno la ritirata delle sue navi, e impedire alla
flotta nemica d'oltrepassare lo stretto.</p>

<p>Non rimase però questa seconda spedizione del Vestarino
celata al Medici come era avvenuto della prima: il mal
successo di quella aveva fatto sì ch'egli aumentò con efficaci
mezzi la vigilanza e il numero delle sue spie in
Como, per cui appena il Vestarino ebbe date le prime
disposizioni pel nuovo piano d'attacco, egli ne ricevette a
Musso l'esatta novella, e radunati i suoi Capitani la partecipò
loro.</p>

<p>"Questo maladetto Vestarino vuole adunque farci a forza
mettere i piedi nella neve? È veramente stanco dello starsi
ad abbruciar legna sui focolari di Como? Quanta baldanza
perchè glie n'è andata una bene! Ma per la spada di san
Michele! s'egli ha risoluto di riscaldarsi al fuoco della nostra
polvere, può essere che si scotti la pelle in modo da
sentirne il bruciore per lungo tempo". Così esclamò con
irata voce il Pellicione, acuminandosi i mustacchi all'udire
la relazione delle disposizioni guerresche del Vestarino che
uno spione venuto da Como andava facendo alla presenza
di Gian Giacomo e degli altri Capitani nella sala d'armi
del forte più elevato del Castello di Musso.</p>

<p>Gian Giacomo, che stava assiso in mezzo a loro sovra
un seggiolone di cuoio, dopo essere rimasto lungo tempo
silenzioso, colle braccia incrocicchiate al petto e gli occhi
fissi al suolo in atto d'uomo che va profondamente meditando,
scosso al suono della voce, anzichè dal significato
delle parole del suo Luogotenente, a cui non sembrò punto
prestare alcuna attenzione, alzò su di lui lo sguardo con
certa espressione di rimprovero e di dispetto che era prodotto
dalla serie de' suoi pensieri, e non già da quella subitanea
interruzione, e con tuono d'ironia pronunciò:</p>

<p>"Vivremo persuasi tuttavia che sarebbero stati mal impiegati
trenta o quarantamila scudi per rimanerci almeno quest'inverno
in riposo, e dar tempo, se non altro, alle truppe
tedesche di venirci a raggiungere? Se davamo retta alle parole
di quell'Ambasciatore del Duca avressimo perduto Monguzzo
in sì malo modo, sarebbe Battista prigioniero, e Lecco in
periglio? Io doveva sborsare sin l'ultimo mio soldo per istabilirmi
fermamente..." Troncò qui ad un tratto gli accenti
che tradivano i suoi secreti pensieri ed il suo intimo rancore
cagionato dal riflettere a quella nuova guerra che si presentava
con sì formidabile apparato, e se l'era tratta addosso per
propria ostinazione, resa maggiore dal consiglio de' suoi, e
specialmente del Pellicione, a non volere accedere a tutti i
capitoli di pace ch'era venuto a proporre il Messaglia.</p>

<p>I marcati e severi lineamenti del volto del Castellano si
fecero più oscuri e indegnati, quasi rimproverasse a se stesso
quelle imprudenti rivelazioni dell'animo suo, che l'incertezza
e il pentimento d'una perduta occasione agitavano; ma ciò
non fu che un lampo, e tale che non se ne avvidero i
suoi Capitani medesimi, i quali si stavano pensando tra loro
stessi con istupore al significato di que' suoi detti che non
sapevano comprendere, poichè erano i primi usciti dalla sua
bocca che indicavano titubanza, e davano sospetto in lui di
timore. Egli balzò subitamente in piedi, scosse il capo quasi
volesse dissipare una vertigine che l'avesse assalito, e rianimando
il volto coll'usata espressione autorevole e ardimentosa,
riponendo sulla fronte il berretto, disse: "Avete tutti,
o miei Capitani, inteso quanto ci narrò questo nostro fedele
esploratore? Ebbene, che ne dite voi? Dobbiamo attendere il
temerario Ducale a piè fermo, oppure credete più utile partito
il recarsi ad affrontarlo sul lago e pei monti e respingerlo
pria che s'approssimi di più alle mura delle nostre
fortezze?"</p>

<p>L'importanza della domanda, il modo confidenziale insieme
e imponente con cui fu pronunciata, attirò tutta l'attenzione
dei Comandanti d'armi e Consiglieri del Castellano,
che compresi dalla gravità dell'inchiesta, stettero qualche
istante in silenzio, alcuni col capo piegato al suolo, altri
colle mani appoggiate all'impugnatura della spada, altri
colle braccia raccolte al petto in atto di meditare una conveniente
risposta, e primo di tutti a rompere il silenzio fu
il Mandello che così s'espresse: "Io per me porto opinione
essere di maggiore convenienza l'attendere il nemico
dentro le nostre fortificazioni. Operando in tal modo noi lo
costringiamo a sopportare da solo tutta l'inclemenza ed i
disagi di questa rigida stagione: esso dovrà rimanersi accampato
allo scoperto, dovrà superare immensi ostacoli per
cercare d'accostarsi ai nostri baluardi, innanzi ai quali, vanamente
tentando di conquistarli, deperirà consumando le
sue forze sotto i colpi che noi da luogo comodo e sicuro
a lui scaglieremo".</p>

<p>"Pensa, o Mandello, a ciò che dici! rispose a lui il Pellicione:
non ti sovvieni di quanto t'accadde a Monguzzo?
non eravi colà freddo, neve e quante mai altre intemperie
può avere l'inverno, e pure, sebbene essi di fuori, e tu di
dentro, dimmi un poco chi è stato il più forte? È ben vero
che Monguzzo si può chiamare una bicocca in paragone de'
nostri forti del lago; ma, per la spada di san Michele! comunque
sia, non bisogna lasciarsi chiudere in gabbia che il
più tardi possibile, e prima di concedere loro di guastare
colle artiglierie le nostre mura, dobbiamo mostrare che siamo
abituati al freddo al pari di essi, e sappiamo camminar per
le nevi e pei ghiacci con maggiore prontezza e facilità di
loro".</p>

<p>"Sono anch'io del tuo parere, disse Achille Sarbelloni,
perchè rifletto che ci sarebbe di vergogna e di danno il lasciar
credere ai nemici che noi non abbiamo il coraggio di
assalirli, il che darebbe idea d'una diminuzione notevole delle
nostre truppe o della svanita nostra prodezza, e se loro concediamo
d'accostarsi ai nostri Castelli, essi metteranno a
sacco e distruggeranno ben anco le Terre e le case a cui
non possiamo prestare difesa".</p>

<p>"E dove lasciate, aggiunse il capitano Domenico Matto,
l'inutilità a cui si ridurrebbe, o piuttosto la distruzione a cui
verrebbe condannata la nostra flotta, colla quale più che in
qualunque altro modo abbiamo tante volte fiaccato l'orgoglio
del Duca e de' suoi alleati, e fatta sventolare vittoriosa
la vostra bandiera, o Castellano, per sino al cospetto delle
mura di Como? Sì: disponete una guerra aperta e decisa
nella maniera che i nemici hanno l'ardire di provocarla, e
noi dimostreremo che anche trovandoci in poco numero sappiamo
affrontarli dovunque, e li prendiamo a scherno se
osano venire al paragone sull'acque".</p>

<p>Gli altri Capitani che quivi erano adunati in consiglio, o
fossero realmente d'avviso conforme agli ultimi tre, o anche
tenendo all'opinione del Mandello non osassero ad essi
di contraddire (perchè nelle cose ove havvi rischio e periglio,
l'opinare per prudenti partiti ha sempre aspetto di
pusillanimità e di vigliaccheria) null'altro esposero che il proprio
assentimento in brevi parole; per lo che Gian Giacomo,
cui riusciva aggradevole quel fervoroso e franco inclinare
alla guerra che lo faceva più certo del coraggio e delle disposizioni
de' suoi, e ciò che assai gli importava del non
avere ad essi recata sinistra impressione le parole a lui inavvedutamente
sfuggite, levò alto la testa, guardò alteramente,
e alzando l'indice in atto di minaccia, crollando il capo,
così s'espresse, accompagnando i detti con fiero sorriso:
"Ah Vestarino, Vestarino! tu non hai bene pensato al passo
che movesti, e la tua mente affascinata da una stolta vanagloria
t'ha fatto scagliare la pietra al leone in riposo, ed
il leone si desta: tu non hai calcolata la velocità de' suoi
passi, e la forza delle sue mascelle; ascolta il suo ruggito!
guai a te se t'aggiunge! Tu pagherai a caro prezzo la tua
temerità! Sì, Capitani, accetto il consiglio del maggior numero
di voi: riprenderemo immediatamente le armi; questo
è ciò che meglio conviene a uomini nati al combattere come
noi siamo. Se col gelo e le nevi escono in campo i Ducali
che sono fanciulli a nostro paraggio, che non dobbiamo essere
capaci di far noi? Andate, disponete i soldati: darò
tosto gli ordini onde sia allestita la flotta e munita di tutto
l'occorrente. Domani saprete quali fazioni s'avranno ad intraprendere,
e mostrerete ben presto, come il desiderate,
all'imprudente comandante nemico chi siamo noi e cosa
sappiamo operare".</p>

<p>Usciti di là i Capitani, chiamate a raccolta ciascuno le
proprie squadre, che stavano nelle rocche del Castello e ne'
quartieri di Dongo e di Musso, esposero i voleri del Castellano
facendo che mettessero in pronto l'armi e gli arnesi
per partire al primo annunzio: le navi furono tratte dai
cantieri e dal porto, fornite d'ogni cosa necessaria al veleggiare
ed al combattere, e caricate d'abbondanti vettovaglie.
Il dì seguente cominciò il movimento delle schiere secondo
i comandi che venivano dati da Gian Giacomo.</p>

<p>Siccome egli aveva certezza che i Grigioni non si sarebbero
mossi ad assalirlo perchè conosceva l'impraticabilità
delle strade del loro paese in quella stagione, e perchè sapeva
positivamente che gli uomini della Lega s'erano ritirati
ne' loro casolari delle alpi, non fece appostare che piccoli
drappelli a guardia de' luoghi eminenti, e lasciò poche soldatesche
a Gravedona, a Sorico, e nell'altra parte allo sbocco
della Valtellina per trattenere gli Svizzeri in caso di discesa
tutto quel tempo necessario ad accorrere egli stesso al riparo.
Mandò di nuovo il capitano Bologna a Rezzonico; spedì il
Mandello a Varenna, e diede ad entrambi quel maggior numero
d'uomini ohe gli fu possibile nella scarsezza in cui si
trovava di truppe, di cui alcune dovette pur lasciare nel
Castello di Musso sotto il comando del fratello Agosto. Divise
poi il corpo più grosso d'armata in tre schiere: la prima
più numerosa montata sopra cinque navi volle condurre egli
stesso alla difesa di Lecco; la seconda con tre navi destinolla
a presidiare Bellaggio per impedire ai nemici di impossessarsene;
mise la terza sotto i comandi del Pellicione, onde
per la via di terra che fiancheggiava il lago pervenisse a
Menaggio e di là inoltrandosi incontro alla colonna dei Ducali,
che veniva sulla strada della Tramezzina, togliesse
loro l'avanzarsi e si opponesse al ricongiungimento di quella
coll'altra che progrediva sui legni per isbarcare a Bellaggio:
delle tre navi destinate a guernire questo paese aveva il
comando supremo Achille Sarbelloni che saliva la Donghese;
le altre due erano la Salvatrice e l'Indomabile capitanate da
Falco e da Gabriele.</p>

<p>Falco, dopo quel dì delle feste per la vittoria, ritornato
colla moglie e la figlia alla sua capanna della rupe, aveva
durato alcun tempo nella determinazione già fatta, ed
espressa a Gabriele, di recarsi a dimorare in Musso; ma
poscia veggendo interamente acquetate le cose della guerra,
allontanati tutti i nemici, sgombro il lago d'insidie, pensò
soprassedere a quella risoluzione, e non abbandonare il suo
abituro sino a tanto che non fosse trascorsa l'invernata. Il
Castellano l'andò più volte affabilmente rampognando del
suo ritardo nel non approfittare del dono della casa a lui
fatto, ma veggendo irremovibile la costui ostinazione, e non
avendo urgente bisogno dell'opera sua, lo lasciò in pace
al fine, concedendogli agisse a suo grado. Invano pure
Gabriele lo sollecitò innumerevoli fiate ed in tutti i modi a
trasferirsi presso a lui stabilmente, che fermo il Montanaro
guerriero nella gelosa custodia della propria indipendenza,
e legato di troppo tenace affetto ai siti nativi, non volle
cedere mai alle di lui istanze, il cui secreto scopo era,
approfittando della prossimità, indurre il fratello ad accordargli
Rina. Per lo che irrequieto il giovine Medici, nel
quale si faceva ogni dì più ardente la passione che l'infiammava
per la bellissima abitatrice della solitaria rupe, avendo
avuto il comando da Gian Giacomo di recarsi una fiata a
Rezzonico, un'altra a Bellano per militari faccende, non
seppe trattenersi dallo spingere la sua corsa ambedue le volte
insino a Nesso all'abituro di Falco, poichè quivi soltanto
poteva trovare calma e sollievo all'agitato suo cuore. Andando
colà s'infingeva cercare di Falco, che aveva quasi
certezza di non ritrovare, poichè sul finire dell'autunno, infastidito
della tranquillità che regnava d'intorno, andava co'
suoi compagni sino nelle acque di Como a molestare i Ducali.
Gabriele, accolto ed ospitato cortesemente in quel casolare
da Orsola, passava alquante ore felici in compagnia
di Rina, ora dentro la casa, ora seduto accanto a lei sotto
il fronzuto castagno che ne ombrava la soglia, La leggiadra
fanciulla, fatta meno pavida e di meno austero riserbo da
poi che aveva più volte seco lui conversato, rispondeva alle
sue parole con semplici ma sì vivi ed affettuosi modi, che
tutto appalesavano il rapimento soave del suo spirito per la
cara presenza del giovine guerriero. Questi, benchè inebriato
di gioia, sentivasi commosso sino alle lagrime, quando,
coll'accento delle tenere e dolorose memorie, ella gli narrava
l'ansia dei lunghi giorni trascorsi in aspettarlo, e la
perduta speranza del rivedersi. Oh felici! e si rivedevano
ed erano dappresso, e non le sole parole, ma l'anima che
traspariva per gli occhi, e l'atteggiarsi spontaneo delle persone,
l'una ver' l'altra dolcemente inclinate, era ad entrambi
certo e prezioso argomento d'amore, che gli appagava
con perfetta inesprimibile delizia.</p>

<p>Venuto il tristissimo verno, Falco era tornato al Castello
di Musso quando appunto giunse colà la notizia dei nuovi
preparativi di guerra per parte dei nemici e dell'assalto di
Monguzzo. Retrocesso colla flotta dall'infruttuosa spedizione
fatta a Lecco per accorrere alla difesa di quel Castello, egli
accettò con molto contento il comando di recarsi sulla Salvatrice
carica di soldati ad impedire al nemico di pervenire
a Bellaggio insiememente alle schiere condotte da Gabriele
e da Sarbelloni.</p>

<p>Allo spuntare d'un freddo mattino salparono le navi
del Castellano dal porto di Musso: era il lago coperto da
una folta nebbia che toglieva ai naviganti ogni distinta vista
del legno in fuori su cui ciascuno veleggiava e delle acque
per poco spazio dintorno; l'altre navi che solcavano di
conserva le onde, si scorgevano in forma offuscata e confusa,
e le più lontane non si vedevano affatto. I soldati armati
grevemente stavano parte raccolti sul cassero cogli archibugi
caricati, parte vicini alle bombarde, silenziosi e disposti al
combattere ad ogni cenno che indicasse essere prossimo uno
scontro col nemico. Alcuni battelli leggieri, su cui stavano
uomini espertissimi de' luoghi, correvano a forza di remi dinanzi
alle grosse navi e colle grida indiziavano il cammino
ai piloti di quelle. Giunta la flotta nelle acque di Varenna,
quattro navi col Brigantino e l'altre minori barelle volsero
le prore verso Lecco, e i tre prefissi legni vogarono dritto
a Bellaggio. Mentre questa squadra s'avanzava all'accennata
punta diradossi la nebbia e, sollevandosi, lasciò scorgere
il promontorio e gli altri monti che fiancheggiano il lago
biancheggianti di neve; le acque apparvero d'un colore più
bruno-cilestrino a causa di quella candidezza delle montagne
fra cui stavano rinchiuse.</p>

<p>Falco, che incappucciato nella sua schiavina stava ritto
sul bordo della <i>Salvatrice</i>, la quale veniva innanzi a tutte,
mirando attentamente per iscoprire ove si trovasse il nemico,
fu il primo a vedere, non senza rabbia e dispetto, le navi
Comasche già lontane che si ritiravano dietro il dosso di
Lavedo. Egli fece i segnali a Gabriele e ad Achille Sarbelloni
che s'avanzassero coll'<i>Indomabile</i> e la <i>Donghese</i> disponendossi
a inseguire il nemico; ma que' due Comandanti
gli accennarono di dovere arrestarsi, poichè loro fazione
si era non altro che occupare e difendere Bellaggio.</p>

<p>Falco, benchè cupido di combattere, non osò trasgredire
gli ordini del Castellano, che tali erano appunto; fece trattenere
la nave a poca distanza da terra, e fatto esplorare se
vi fossero Ducali pel borgo, saputo che non ve n'erano,
discese egli colle proprie schiere, e quindi Gabriele e Sarbelloni
sul lido. Gli abitatori, benchè dolenti per quella comparsa
d'armati che doveva far scena di battaglia la loro
terra, dovettero accoglierli nelle case, ove si distribuirono
piantando artiglierie, ed affortificando i siti più eminenti
circonvicini, ed in ispecial modo la sommità del colle, ove
eravi un palazzo a modo di rocca, di proprietà in allora
degli Stampa.</p>

<p>Il dì seguente al sorgere dell'aurora, resa fosca dai nebbioni
che ingombravano tutto il lago ed i monti, s'udì
un lontano trarre d'archibugi che destò e pose in allarme
i Capitani ed i soldati del Medici che stavano in Bellaggio;
accorsero le schiere armate alla sponda ed alle navi per vedere
che fosse, ma la nebbia, che come un fitto velo copriva
ogni cosa, impedì che scoprissero ove precisamente
accadeva il combattimento, che ben però arguirono essere
ingaggiato sulla sponda di prospetto presso Tramezzo fra la
schiera del Pellicione e la colonna nemica. Falco, impaziente
di recarsi a combattere, corse in traccia di Gabriele e di
Sarbelloni, e trovatili nel palazzo Stampa, dove in una gotica
sala stavano deliberando in proposito, disse loro con gran
premura: "Udite, udite! i nostri di là del lago danno già
la mattinata ai camiciotti rossi; essi rompono loro il digiuno
con qualche cosa di più solido che i migliacci e le
ricotte: e noi che credete voi che abbiamo a fare? starcene
qui colle mani alla cintola ad udire il suono senza prender
parte alla festa? No, per l'anima mia! sarebbe questa un'indegna
viltà. Voi, signor Capitano (e si volse al Sarbelloni),
rimanete qui coi vostri uomini in guardia di Bellaggio;
io ed il signor Gabriele passeremo il lago, e favoriti
dalla nebbia, giungeremo quando meno se la pensano alle
spalle dei Ducali, prestando così una mano al capitano Pellicione
a trattare come si merita quella canaglia".</p>

<p>Sarbelloni esitava ad acconsentire a tale proposta, poichè
il comando era di mantenersi in quella posizione; e non
voleva esporsi al pericolo di perderla dividendo, contro il
divieto, le forze: Gabriele aderiva in cuor suo al progetto
di Falco, ma non osava proferire un parere contrario a
quello che poteva esporre il Sarbelloni, a cui il Castellano
gli aveva comandato d'obbedire, siccome più provetto ed
esperimentato di lui. Intollerante il belligero Montanaro delle
dubitanze e del silenzio di que' due: "A che perdiamo
inutilmente il tempo, esclamò battendo focosamente col suo
moschetto il suolo: ordiniamo alle truppe d'imbarcarsi, e
voghiamo all'altra riva prima che tutto sia finito;... ma che
c'è?... ascoltate... colpi... nuovi colpi... vicini...
i nemici son qui... assalgono il borgo... presto, corriamo,
non c'è tempo da perdere, chiamiamo tutti gli uomini
e scendiamo loro incontro".</p>

<p>Queste ultime parole furono pronunciate da Falco pel tuonare
improvviso d'una scarica d'archibugi che s'intese tanto
fragorosa e distinta che indicava non essere stata fatta più
lontana delle ultime case di Bellaggio. I tre Capitani scendendo
rapidamente decisero in brevi detti qual ordine ciascuno
dovesse tenere. Gabriele cogli armati di sua truppa
prese il cammino d'un bosco sul colle superiore alla borgata;
Sarbelloni recossi al luogo ove era cominciata la zuffa;
e Falco, fatta salire la sua schiera parte sulla <i>Salvatrice</i>,
parte sui battelli presi nel porto, costeggiando il lido, si recò
a sostenere il combattimento dal lago.</p>

<p>Il Vestarino aveva il giorno antecedente avuta notizia per
mezzo di sue spie che la flotta del Medici uscita da Musso
s'avanzava verso Bellaggio, per lo che egli, che s'era
prefisso d'evitare ogni pugna navale, non avendo potuto a
causa della nebbia vedere la direzione presa dalla maggior
parte della flotta all'altura di Varenna, s'era ritirato colle
proprie navi dietro la punta di Lavedo già antecedentemente
da' suoi soldati fortificata: venuto in cognizione però che
soli tre legni erano quelli giunti a Bellaggio, benchè sapesse
in pari tempo che una divisione di Mussiani si avanzava
lungo la sponda dalla parte di Menaggio, pentito di non
essersi prima impadronito del promontorio Bellaggiano, pensò
di farlo immantinenti. Aveva per ciò ordinato quel mattino
ad una squadra d'inoltrarsi per terra contro a quella del
Pellicione, e queste si scontrarono presso a Tramezzo, e fece
un'altra mettere dalle navi a sponda poco in su della terricciuola
di San-Giovanni lungi un miglio da Bellaggio, conducendola
egli stesso ad assalire questo borgo. Allorchè sopravvenne
Achille Sarbelloni co' suoi guerrieri al luogo della
zuffa, i Ducali s'erano già impossessati delle prime case entro
le quali erano state poste le sentinelle avanzate dei
Mussiani, e vi si erano fatti forti. Sarbelloni gli assalì vigorosamente,
ma il sovrabbondante numero dei Ducali lo
ributtò uccidendogli coi moschetti alquanti uomini. Gabriele
non potè come aveva creduto discendere prontamente in suo
soccorso dal bosco in cui s'era cacciato per riuscire celatamente
sul fianco del nemico: l'alta neve, gl'incespicamenti
e l'incontro che fece dentro la selva d'alcuni Ducali che
erano stati mandati innanzi dal Vestarino a modo di bersaglieri,
e per uno scopo eguale al suo, contro i quali dovette
combattere a lungo per sloggiarli da mezzo quelle piante, il
trattennero gran pezza. Falco fu quindi il primo a frenare i
progressi del nemico: s'erano dessi appena avveduti dell'accostarsi
della Salvatrice, coperta per varii istanti dalla nebbia
e dal fumo ai loro sguardi, che provarono gli effetti
della sua terribile presenza, poichè vennero fulminati dalle
bombarde di questo legno caricate a scheggia con colpi
frequentissimi che fecero immensa strage. Difettando essi colà
d'artiglierie, e non sapendo come schermirsi da quelle offese,
furono costretti parte col Vestarino a retrocedere, parte
a cacciarsi tra le case, e parte su pel colle nella selva:
questi ultimi s'incontrarono in quelli che retrocedevano respinti
da Gabriele, e collegatisi tornarono uniti più furiosi
all'assalto contro di lui. Falco veggendo i Ducali sbandarsi,
nè potendo più dirigere in pieno i suoi colpi, lasciò alcuni
bombardieri sulla nave per trarre al nemico se si presentava
allo scoperto, e balzato cogli altri uomini sui battelli,
afferrò il lido e, ordinate le schiere, piombò addosso a quelli
che s'erano spinti nelle prime abitazioni di Bellaggio.</p>

<p>Durò lunga pezza furiosissimo il combattimento corpo a
corpo sulla riva, dentro le case e su pel colle, e siccome anche
dall'altra parte del lago continuava la pugna, ambedue quelle
sponde risuonavano di spessi colpi e di grida. A poco a
poco però il rumore della battaglia s'andò scemando e allontanando
dalla riva di Tramezzo, e gli spari d'archibugio
rari e dispersi indicarono che era piuttosto un inseguirsi
che un combattere regolarmente. Presso Bellaggio i Ducali
vennero finalmente ricacciati dalle case di cui s'erano sulle
prime impadroniti; e mentre incoraggiati dal Vestarino, ch'era
ritornato con fresche truppe presso il borgo, vi si spingevano
con nuovo urto, Gabriele, sbaragliati gli oppositori del
colle, li prese di fianco e li costrinse a cedere il campo
e ritirarsi fuggendo.</p>

<p>Tolse ai Mussiani l'inseguire il nemico la neve che incominciò
foltissima a cadere, e il considerare che più oltre
potevano essere disposti agguati, per cui i Capitani richiamarono
gli uomini d'armi dentro la Terra, ricollocando le
sentinelle e facendo formare duplici barricate all'intorno di
essa. Falco condusse di nuovo la <i>Salvatrice</i> in porto, e poscia
recossi cogli altri due Comandanti alla rocca degli Stampa.</p>

<p>Venuta la sera, dopo aver preso abbondante ristoro,
si ridussero essi tre presso un gran fuoco, acceso in una
spaziosa sala adorna d'armi e dipinti antichi, e quivi
Falco e Sarbelloni, vuotando di quando in quando le tazze,
riandando gli eventi della pugna, si congratulavano seco
medesimi della vittoria, scagliando imprecazioni contro il nemico,
e invitando all'allegria Gabriele che si mostrava mesto
e pensoso. Quand'erano più caldi in que' ragionamenti
s'intese battere a colpi replicati la porta: alcuni uomini
d'armi del drappello che stava in un camerone inferiore,
accorsi a vedere chi fosse, vennero frettolosi nella sala ad
annunziare essere un frate che chiedeva con molta istanza di
parlare ai Capitani del Medici. Questi ordinarono entrasse,
e Falco, riconosciuto in esso lui frate Andrea della Casa dei
Malati in Nesso, sentì un gelo scorrergli per l'ossa, chè paventò
un tristo annunzio, e non s'ingannò; poichè appena
entrato quel frate, che aveva la barba ed i capegli scarmigliati,
lacera e tutta bagnata la tunica, mostrando la spossatezza
di chi ha fatto lungo e disastroso cammino, disse
con voce tremante agli atterriti Capitani, che una banda di
nemici giunti improvvisamente in Nesso aveva cercato di
penetrare nella Rocca, al che si opposero a viva forza i
terrazzani: ma che comparve colà ben tosto una nave di
Ducali, i quali scesi a terra, ed unitisi agli altri assalirono
e dispersero i più vigorosi, e penetrarono poscia nelle case
uccidendo e ferendo quanti ne trovavano, e incendiando
casolari, presepi, masserizie, per cui tutta Nesso era in
fiamme; proseguì dicendo che venuti alla Casa dei Malati
fecero macello di tutti quelli che vi trovarono, e ch'egli
era scampato al loro furore fuggendo per la via dei monti
onde ricoverarsi a Bellaggio, essendo il giorno antecedente
corsa la voce ch'erano quivi pervenuti i soldati del Castellano.</p>

<p>Tremavano a tale narrazione per convulsi moti di rabbia
i muscoli di Falco, le sue labbra s'erano impallidite,
e gli occhi di lui tramandavano sinistri lampi: udì tutto, e non
osò domandare della sua donna e della figlia; s'alzò d'un
balzo; prese il moschetto, indossò la schiavina, e pronunciato
un <i>addio</i>, s'appressò per uscire alla porta: ma s'oppose al
suo passaggio Gabriele, che fuori quasi dei sensi, con voce
disperatamente sicura disse: "Ecco a che ti condusse l'ostinato
tuo resistere alle mie istanze di abbandonare la rupe:
essa forse a quest'ora... Ma qualunque sia la sua sorte,
aspettami; io debbo esser teco, e perire con lei, o salvarla:
così ho giurato irrevocabilmente al Cielo!"</p>

<p>Falco restò muto a tali accenti, guardò quel giovine con
occhio di compianto, chè certo non era solo in quel punto
che scopriva l'arcano dell'amor suo, e quando Gabriele
s'ebbe ricinta la spada che aveva deposta, presolo per mano,
uscì di là frettoloso. Achille Sarbelloni non osò impedire
nè frapporre indugio a quella dipartita, comprendendo l'imperiosa
necessità che l'aveva causata, e accorgendosi dai
modi assoluti con che que' due s'erano allontanati l'inutilità
del trattenerli.</p>

<p>Era nera la notte, cessato il nevicare, spirava gelido un
vento che le acque del lago frangeva alla sponda con reco
mormorio: terra terra però scorgevasi un debolissimo chiarore,
prodotto dal biancheggiare della neve, che faceva meno
incerto il cammino ai due guerrieri, i quali avevano a quell'ora
abbandonata la Rocca Stampa. Falco andava innanzi
siccome esperto conoscitore di tutte le vie di que' monti, e
Gabriele a lui teneva dietro dappresso; camminavano a passi
veloci quanto il comportava il terreno, taciturni entrambi ed
assorti in tormentosi dubbii che li angosciavano e li affrettavano
sempre più a giungere alla meta.</p>

<p>Su per dirupi, giù per vallate, dentro sfrondate selve
attraversano macchie e torrenti, ora sostenuti dalla congelata
neve, ora per i clivi sprofondando co' piedi in essa,
ma destri e infaticabili vincendo mille ostacoli, oltrepassano
gli eretti scogli di Grosgaglia, valicano il torrente di Villa,
e trascorsa al di fuori Lezzeno occupata dai Ducali, pervengono
sul monte all'alto della punta della Cavagnola. Appena
giunti al di là del profilo della montagna, da cui si
scorgono le acque di Nesso, ferì i loro sguardi un chiarore
inusato che illuminava d'una luce rossiccia tutto quello
spazio: s'arrestarono essi ad un tratto su quell'eminenza
colpiti da terrore a tal vista: ardevano i casolari di Nesso
ardevano altre Terre vicine; e le fiamme alte sventolanti,
rompendo la tetra oscurità dell'aria, spandevano una tinta
di sangue sulla neve dei monti circostanti e facevano rosseggiare
le acque in cui si riflettevano, e sulle quali alcuni
legni Ducali correvano in diverse direzioni, lumeggiati pur
essi da quel lume funesto.</p>

<p>Falco erasi soffermato e stava immobile appoggiato al suo
moschetto mirando quel tremendo spettacolo: luccicavano
allo splendore dell'incendio il suo giaco di maglia e la
rete d'acciaio, ed i suoi lineamenti, improntati d'una selvaggia
fierezza, prendevano dal colore delle fiamme un
aspetto sì straordinario, che avrebbesi potuto rassembrarli a
quelli d'uno spirito infernale apparso a contemplare una
scena di desolazione. Splendeva pure la lorica sul petto a
Gabriele che s'era arrestato a lui vicino, ma nel suo viso
scorgeasi tuttavia un non so che di pietoso ed umano che
faceva bello su quel volto il dolore.</p>

<p>"Guardateli, esclamò Falco coll'accento della rabbia
più intensa; guardateli quei lupi iracondi e vigliacchi! essi
vogano e s'aggirano per queste acque contenti di ciò che
hanno fatto. Fuggono la mattina innanzi a noi cacciati dalle
nostre palle e dai nostri ferri, e vengono sulla sera ad
infuocare le abitazioni senza difesa e ad uccidere le donne
e gli inermi terrazzani. Ah sgherri incendiarii, assassini!
Ma guai a voi, se avete poste le mani su di esse! Falco
respira ancora, e le punte de' suoi pugnali entreranno tante
volte ne' vostri cuori quanti capegli avrete torti a loro".</p>

<p>"Il piano della tua rupe è oscuro, disse con ansietà
Gabriele; certamente la tua capanna non fu veduta; essa
non arde, ed è d'uopo dire che i Ducali non vi pervennero
ancora: affrettiamo i nostri passi, e giungeremo a sottrarre
le donne prima che i nemici se ne avveggano".</p>

<p>Si mossero immantinenti, e giù per la china del monte,
risalirono l'erta al di sopra dell'affuocata Nesso, udendo i
gridi ed i lamenti disperati dei miseri abitatori, di cui alcuni
vedevansi fuggire pei sentieri del monte sottraendosi così
alla rabbia dei soldati, i quali in gran numero coperti di
ferro, nude le spade, s'aggiravano, intorno a quelle ardenti
e crollanti ruine sterminando chiunque degli abitanti a loro
s'affacciava.</p>
<br>
<h3>CAPITOLO DUODECIMO.</h3>

<pre>
                                          Minacciose le fiaccole ardenti,
                                          Son degli astri ne' cieli roventi;
                                          Su la nube la nube ricade,
                                          Ed i venti--con lunghi lamenti
                                          Van dicendo "ritorna chi fu".
                                              Tu sei pallida pallida;
                                              Tu sei tremante e tacita,
                                              Chè l'aleggiar de' spiriti
                                              Nell'aere già senti,
                                              E l'appressar terribile
                                              E lo gridar de' spenti
                                              Di morte annunziator.
                                                DIODATA SALUZZO. <i>Ipazia</i>, poema.
</pre>
<br>
<p>Batte forte il cuore ad entrambi mentre a rapidi passi
salgono l'erto sentiero della rupe. Pervengono finalmente
sul picciol piano dietro il casolare, s'avvicinano a questo,
la porta è chiusa, l'interno è muto, nè luce alcuna trapela
dalla finestra e dagli spiragli. Falco bussa la porta; chiama
prima sottovoce, poscia chiaramente, ma nessuno risponde;
ne scuote i cardini, ma resiste perchè saldamente serrata.
Gabriele non sa che pensare; ambedue rimangono silenziosi
investigando col pensiero che mai potesse essere avvenuto
delle donne.</p>

<p>"Qui i Ducali non sono montati di certo, disse Gabriele,
perchè non avrebbero lasciato incolume il tuo abituro: quindi
io spero che tua moglie e la figlia alla vista dei nemici e
dell'incendio si saranno poste in salvo cercando rifugio in
qualche casolare della montagna".</p>

<p>"Le capanne dei pastori, rispose Falco, sono disabitate
a cagione delle nevi, ed esse non avevano pratiche colle
genti d'intorno. Non so immaginarmi dove mai possono
avere rivolti i loro passi... E se mai (aggiunse con fuoco)
avessero nel fuggire dato ad essi nelle mani?..."</p>

<p>"Come mai saperlo? esclamò Gabriele: terribile incertezza!...
Vedi?...molti Ducali si sono raccolti sul lido;
scendiamo giù verso le case dove il fuoco è già spento, e
tentiamo spiare se mai le avessero prese, onde adoperare
tostamente ogni mezzo per liberarle".</p>

<p>Calarono così dicendo frettolosi dalla rupe al sentiero
per entrare nel borgo, quando Falco, guardando verso il
ponte del torrente, vide un uomo che cautamente s'avanzava
su di esso: s'arrestò, osservò attentamente e disse
con ansia a Gabriele: "Quello è Negretto il Tornasco:
egli saprà sicuramente darci qualche indizio intorno alle
donne". E portando la mano alla bocca per dirigergli la
voce, gridò: "Tornasco, Tornasco!" "Falco". "Sei
tu?" "Son io". "Sai nulla?" "So tutto". Le mie donne..?"
"Son esse che mi mandano: ora ti dirò ogni cosa".
S'avvicinarono gli uni all'altro a rapidi passi, e Negretto
narrò con spedite parole che trovandosi in Nesso nel momento
ch'erano quivi giunti i Ducali, fu de' primi a combattere
contro di loro, ma che forzato a cedere fuggì dal
Borgo allorquando cominciava l'incendio; che però avendo
voluto essere spettatore di ciò che avveniva, s'era postato
sul monte poco in su del sentiero che entra nella Valle del
Noce; che dopo alcun tempo vide al chiarore delle fiamme
due donne che venivano a quella volta, e ch'ei riconobbe
per la moglie e la figlia di Falco, onde tosto discese verso
di esse, offrendosi a scortarle nella loro fuga; che le medesime
lo pregarono invece istantemente andasse per la via de' monti
a Bellaggio, perchè sapevano ch'era quivi giunta la nave
di Falco, cercasse di lui, e lo avvertisse che per sottrarsi
all'imminente periglio esse recavansi, per quella valle alla
Cappelletta dell'Eremita nel bosco di Zelbio, che quivi sino
al mattino lo avrebbero atteso, e che di là non sarebbero
retrocesse se non quando si fossero affatto allontanati i nemici.
Falco e Gabriele, respirando contenti, e giubilando
per quel fortunato incontro che dissipava il funesto dubbio
che aveva sino allora oppresso i loro spiriti, ringraziarono
replicatamente il Tornasco, e presero tosto cammino insieme
ad esso su per l'erta onde passare il ponte del torrente,
vicino a cui s'apre l'ingresso della Valle del Noce.</p>

<p>Pervenuti al ponte, il guerriero Montanaro si rivolse per
dare un ultimo doloroso sguardo al suo luogo natío fatto
scopo del nemico furore, ed al suo casolare che paventava
di non dover più rivedere; ed ecco appunto che scorge in
quell'istante un grosso branco di soldati salire con fiaccole
accese verso la rupe, gridando, tumultuando, e facendo
udire tra infernali grida i nomi di <i>Falco</i>, di <i>Pirata</i>,
di <i>Musso</i>. Si volsero a quel rumore anche il giovine
Medici e il Tornasco, e videro i soldati ascendere al
piano della rupe, atterrare a ripetuti colpi di scure la
porta dell'abituro, entrarvi ed uscirne caricati d'ogni arnese
e masserizia, dividersi le più minute, accatastare
il rimanente sul piano stesso e darvi fuoco. Falco, furibondo
a quella vista, si slanciò per discendere, scagliarsi
in mezzo a que' distruttori di sue cose e vendicarsi; ma
Gabriele e il Negretto a tutta possa il trattennero, dissuadendolo
da tal atto in cui avrebbe posta a grave repentaglio
e vanamente la propria vita. Il Montanaro s'acquetò
per un momento, ma allorchè vide un gran fumo uscire a
densi globi da tutte le aperture di sua casa, e subito dopo
manifestarsi le fiamme ai quattro angoli di essa, non volle
lasciare inulta quella barbara intrapresa: discese alquanto
pel sentiero, appuntò il suo moschetto, e trasse un colpo
su quella turba di Ducali, che, urlando di gioia, pascevano
avidamente gli sguardi nelle fiamme divoratrici. Due di essi
caddero, ferito l'uno, l'altro ucciso; e mentre tutti gli
altri, storditi a quel colpo inaspettato, miravano per iscoprire
d'onde fosse partito, Falco riguadagnò il ponte, e
salutato di nuovo il Tornasco che si separò da loro, entrò
con Gabriele nella Valle del Noce.</p>

<p>Orsola e Rina dopo avere camminato assai per il sentiero
che rimonta la valle, e che l'obbliqua posizione, i seni
del monte e i rami delle grosse piante che il fiancheggiavano
avevano riparato in parte dalla neve, rendendo così
meno disastroso il trascorrerlo nel buio della notte a chi
com'esse l'aveva tante volte praticato, giunsero finalmente
nel bosco di Zelbio, ove internandosi alcun tratto ritrovarono
la Cappelletta dell'Eremita, e v'entrarono. Era
questa una picciola rotonda aperta sul davanti, guasta allora
e spoglia d'ogni arredo, ma dove altre volte si vedeva
un altare con varie immagini sculte in legno, custodite e
mantenute in venerazione da un Eremita che s'era costrutto
in quel bosco una cella. La moglie e la figlia di Falco si
assisero colà l'una presso all'altra, cercando col rinserrarsi
i panni che avevano indosso di difendersi alla meglio dal
rigore del freddo notturno. Oltre lo sgomento che durava nel
loro spirito pel funesto avvenimento che le aveva costrette
a fuggire fra le tenebre in quella dirupata valle, quando
cessarono dal camminare e si videro solinghe sotto quella
ristretta volta dentro un antico disabitato bosco, furono assalite
altresì da un terrore che aveva più antica origine nei
loro cuori. In fondo di quella valle trovansi le vaste e profonde
grotte del monte del Tivano, che le popolari tradizioni
fecero sempre albergo e convegno di enti spaventosi
e malefici <a id="footnotetag19" name="footnotetag19"></a>
<a href="#footnote19"><sup class="sml">19</sup></a>: quivi, secondo l'opinione di que' montanari,
recavansi in tregenda dai luoghi più lontani maghe e stregoni,
che uniti ai demonii che sbucavano dalla terra, dopo
lunghe infernali tresche formavano gli incantesimi, e preparavano
filtri e simboli fatali. Le due donne, allorchè concentrate
in se stesse cominciarono poco a poco a riflettere
che si trovavano in prossimità di quel tremendo luogo, provarono
in tutta la forza il sentimento della paura, che è
tanto più potente quanto più è indefinito e misterioso il soggetto
che lo cagiona. Quell'oscurità, quel silenzio, il fantastico
aspetto che prendevano ai loro occhi i neri tronchi
delle piante che sorgevano presso il limitare dell'edifizio
ove s'erano ricoverate, tutto insomma aumentava in esse
l'angustia del cuore e la tema. S'abbracciarono strette l'una
l'altra, e "Ohimè, incaute! esclamò Orsola con voce smarrita,
perché mai siamo noi venute così presso alla montagna
del Tivano? perché non abbiamo scelta un'altra strada
meno pericolosa? chi sa cosa avverrà di noi in questo luogo!"
Rina, a cui la tenerezza manteneva la mente in uno
stato di continua esaltazione, e s'aveva quindi l'immaginazione
ardente, e suscettiva di più profonde impressioni,
senti a questi accenti della madre frizzarsi una punta al
petto, onde serrandosi a lei più strettamente, e nascondendole
il volto in seno: "Madre mia, proferì tremando, fuggiamo,
retrocediamo, usciamo da questo bosco prima che
si avveggano di noi! guai se si accorgano che stiamo qui
sole, potrebbero prepararci le più gravi sventure!"</p>

<blockquote class="footnote"><a id="footnote19"
name="footnote19"><b>Nota 19:</b></a><a href="#footnotetag19">
(ritorno) </a> Chiamasi anche al dì d'oggi <i>Buco di Nicolino</i> (sopranome
che si dà in que' paesi al Diavolo) una grotta in forma
d'un gran pozzo che vaneggia in mezzo al Piano del Tivano,
e nell'interno del monte ha molteplici comunicazioni con altre
caverne.--Vedi Amoretti, <i>Viaggio ai tre Laghi</i>.</blockquote>

<p>"Ah Santa Vergine, soccorreteci! disse Orsola: fate che
presto spunti il giorno, e che noi rimaniamo intanto illese
dalla potenza dei nemici infernali, come v'è piaciuto di
salvarci da quelli di Como, che l'ira vostra confonda e
disperda!... Ma facciamoci coraggio, o Rina: io spero che
il Tornasco, che abbiamo incontrato, giungerà prima dell'alba
a Bellaggio, e sono certa che se Falco è colà, in poche
ore verrà a raggiungerci in questa valle: altrimenti ne
usciremo, e cercheremo da noi una strada verso il lago per
recarci a Musso".</p>

<p>"A Musso sì!" pronunciò Rina rilevandosi inanimita
come da un magico tocco "per rimanere colà, per non più
scostarci da quel Castello?-Ma, ohimè! o madre, udite!
mi pare d'intendere rumore di pedate: qualcuno di certo
s'avanza pel bosco!"</p>

<p>Stettero quasi senza trar fiato ascoltando perché si fece
per la selva sentire distintamente un veloce mutare di passi
diretti a quella volta; ma ad entrambe fu per balzare dal
petto il cuore trasportato dalla gioia improvvisa quando udirono
la robusta e sonora voce di Falco far rintuonare la
valle dei loro nomi. Esse risposero subitamente alla chiamata
affacciandosi unite all'ingresso di quel diroccato edifizio:
Falco riuscì in quel punto fuori dall'intricamento delle
piante, precedendo Gabriele che lo seguiva per quell'oscurità
con un palpito veemente di speranza: le donne gli vennero
incontro, non dubitando che la persona che seco era,
e che distinsero al suono dei passi, fosse il Tornasco, od
altro de' suoi compagni montanari. Quando però furono dappresso,
Rina s'accorse tostamente al contorno delle forme
che s'intravedevano a quell'ignoto anche nelle tenebre, che
esso non era l'uno de' rozzi seguaci del padre; quando
poi sentì il di lui respirare gentile e un po' affannoso, un
dubbio, un lampo le passò per la mente, e il di lei cuore
aveva già sobbalzato ripetutamente prima che Falco dicesse
ad Orsola: "È venuto meco il signor Gabriele, che da
valente e generoso giovine, com'egli è, allorquando udì il
disastro di Nesso, si dispose ad affrontare con me anche i
più gravi pericoli, se fosse stato d'uopo, per liberarvi dalle
mani feroci dei nostri nemici".</p>

<p>Sparì ogni tenebria dagli occhi di Rina in quell'istante,
e le parve vedere come di pieno giorno l'adorato viso del
suo guerriero, provando all'anima la dolcezza che dagli
sguardi di lui le suoleva immancabilmente derivare; pari fu
il contento del giovine Medici, nel cui spirito subentrò all'angosciosa incertezza una tranquillità ed un appagamento
inesprimibile.</p>

<p>Il Montanaro di Nesso aveva nell'antecedente cammino
convenuto con Gabriele del proprio torto, nell'essersi
rifiutato sempre ad andare a prendere dimora in Musso,
lo che stabilirono tra loro avrebbe fatto immantinenti: quindi
pensando al modo di condurre le donne a Musso senza farle
passare vicino ai nemici, Falco disse ch'ei conosceva una
strada da cui avrebbero potuto recarsi al lago di Lecco,
ove imbarcarsi per Musso, senza retrocedere dalla valle del
Noce in cui s'internavano; ma soggiunse che a causa delle
alte nevi, era d'uopo passare il monte che chiudeva quella
valle per una via inusitata e strana, cioè dentro le profonde
caverne che perforavano la montagna stessa. Gabriele rispose
che se per le donne non v'erano colà pericoli od oggetti
di spavento, s'offriva pronto a seguirlo dovunque. Falco lo
accertò che correva bensì voce che quivi apparissero streghe
e diavoli, ma ch'egli aveva fatta altre volte co' suoi compagni
quella via, e che nulla mai gli era accaduto incontrare
che gli recasse danno o terrore. Questa determinazione
presa con Gabriele fu da Falco comunicata alla moglie, la
quale, restia per alcun poco ad aderirvi, fu finalmente convinta,
o piuttosto forzata, dalle parole e dalla volontà del
marito, la cui scorta unita a quella del giovine guerriero
le temperava in gran parte nell'animo la paura, che a pensare
a quel tremendo luogo tutta l'invadeva.</p>

<p>Procedettero tutti insieme, guidando Falco gli altri,
per quel bosco, usciti dal quale, e sempre rimontando la
valle per via più aspra, e in quell'oscurità difficilissima, vennero
in luogo dove restringendosi è chiusa dalle erette spalle
del monte, ingombro d'alte piante. Quivi salirono un breve
tratto, e trovaronsi alla bocca d'una spaziosa caverna tutta
ingombra all'entrata da grossi alberi e sfrondate boscaglie.
Le donne si strinsero intimorite a Falco, scongiurandolo a
non por piede colà; ma egli cercando con animate parole
dì dissipare il loro terrore, raccolse un fascetto di rami,
lo strinse insieme, e coll'esca del moschetto, avendolo acceso
a guisa di fiaccola, entrò intrepidamente nella grotta
obbligando la moglie e la figlia condotte da Gabriele a seguirlo.</p>

<p>Levò alto quel lume, mirò d'intorno, e null'altro si
presentò al suo sguardo che lo sterminato masso in che era
incavato quell'antro: continuando con vivaci e risoluti
detti a togliere dal seno di chi lo seguiva ogni temenza;
raccolse molti frantumi d'alberi diseccati che erano sparsi
sul suolo, li radunò in una catasta, intorno alla quale fece
assidere le donne e Gabriele, e colla fiaccola v'appiccò
fuoco.</p>

<p>Splendette ampia la fiamma investendo d'una luce viva il
sasso giallo-rossiccio che formava la vôlta e le pareti laterali
di quella caverna, riflettendosi sugli ineguali e rotti scaglioni
che ne costituivano il fondo, il quale alla superiore
estremità s'internava con un nero sprofondamento. Mentre,
seduti intorno a quel fuoco sovra pietre dalla vôlta stessa
cadute, quei quattro ivi venuti, le cui ombre si proiettavano
in gigantesche proporzioni sul pavimento e sulle
scabre pareti, stavano ragionando dei tristi avvenimenti
di quel giorno, giunse al loro orecchio come un lontano
e lieve rumore di pedata che venendo dal fondo dell'antro
destava un tenue ma cupo rimbombo. Colpiti da quel suono,
divenuti all'istante silenziosi ed immobili, attentamente
ascoltarono, ed il rumore di que' lontani passi andava facendosi
più distinto, indicando che alcuno dall'interno di
que' recessi s'avanzava. Balzarono tutti in piedi, e Falco
pel primo, che sollevò il moschetto piantandosi in attitudine
di scagliare il colpo; Gabriele gli si pose a lato
sguainando rapidamente la spada: dietro a loro rimasero le
donne l'una accanto all'altra. Appena s'erano dessi così
atteggiati, che ecco sul ciglio del più elevato masso che chiudeva
in parte il fondo di quell'antro comparire una figura
femminile, appoggiata a due mani ad un bastone, che l'incerto
chiarore che là perveniva fuor disegnandola dall'oscura
cavità che dietro le stava, davale aspetto di straordinaria
e fantastica apparizione. Gelò a quella vista il
sangue per terrore anche nelle vene dell'intrepido Montanaro,
che come gli altri che seco erano pensò che quello uno si fosse
dei tremendi abitatori della caverna comparso a punire gli
audaci colà penetrati. Di grado in grado per i rialzi sporgenti
negli smisurati scaglioni calò l'apparsa vecchiarda, e
giunta al piano della grotta s'avanzò verso il luogo ove
quei quattro si stavano immobili ed atterriti. Era dessa
Imazza, la vecchia comare di Palanzo, che all'accostarsi dei
nemici a quella terra aveva abbandonato anch'ella il proprio
abituro, ed era per la Valle del Noce venuta colà,
penetrando per un altro ingresso nella caverna, ove soleva
frequentemente venire, e dove gli abitatori di que' monti supponevano
stesse in consorzio cogli spiriti maligni. Vedendo dalle
oscure latebre in cui s'aggirava, splendere lontano il fuoco
sotto la più spaziosa vôlta, essendo pressochè intirizzita dal
freddo, s'avviò per riscaldarsi verso di quello. Andò dritto
colà, e senza nemmeno guardare in volto a chi vi era già
vicino, coricò al suolo il suo bastone, e si rannicchiò presso
la fiamma stendendo verso di essa ambe le scarne mani.</p>

<p>Allorchè Falco e le donne la riconobbero, sebbene non
riuscisse ad essi gradita la sua presenza colà, pure essendo dessa
loro comare, mirandola lacera ed abbrividita, lasciarono che
s'accostasse a quel fuoco, sembrando troppa crudeltà il non
concederle che sgelasse le membra. Gabriele guardava con
occhio di meraviglia e di ribrezzo quella vecchia, il di cui
strano aspetto annunziava una strega uscita quasi per incanto
dal seno del monte, e mirando Falco e le donne, rimise il
ferro nella vagina, non sapendo però rendersi ragione nè del
loro silenzio, nè della calma ritornata sui loro volti nel momento
che la vecchia approssimatasi s'accosciò quivi senza
proferire parola.</p>

<p>Falco comprendendo dall'incerto movere degli occhi del
giovine Medici chè volesse chiedere, bramando rassicurarlo
inclinò il capo verso l'orecchio di lui, e con voce sommessa
come di chi parla alla presenza d'uno che sonnecchia
o vaneggia, disse:</p>

<p>"Questa è una donna di Palanzo: è la nostra comare
Imazza: la madre di quel Grampo che rimase ferito a morte
la notte che foste liberato dai Ducali. Essa conosce questa
grotta assai meglio di noi, poichè si dice che da anni ed anni
vi sia solita venire ogni notte; non vi saprei spiegare da qual
parte è ora penetrata, poichè le vie da essa praticate sono
ignote a tutti: non vi potrei dire neppure cosa sia qui venuta
a fare. Se non vi si è ritirata per fuggire anch'essa i
Ducali saliti a Palanzo, sarà venuta per trovarvi certi amici
che il Cielo ci guardi dall'incontrare giammai. Comunque
sia, noi non dobbiamo prenderne spavento: la lasceremo ben
tosto qui sola, poichè l'alba non è lontana, e fa d'uopo
mettersi in cammino, attraversando la grotta per riuscire
dall'altra parte del monte e proseguire il nostro viaggio".</p>

<p>Mentre Falco così parlava, Gabriele e le donne guardavano
attentamente la vecchia, a cui il calore che intiepidiva
le carni faceva sparire dal viso e da tutto il corpo le rigide
contrazioni prodotte dal freddo, e per la sensazione di quel
ristorante tepore vedevansi i suoi lineamenti ricomporsi, gli
occhi divenire poco a poco meno stravolti, sino al punto che
le riuscì così grato quel sollievo, che mirando la fiamma colle
spalancate pupille, sorrise, abbassando replicatamente la testa
come salutasse un ente animato che la beneficasse; e benchè
quel sorriso e quel moto avessero un indefinito carattere
di demenza, si scopriva però che venivano dal cuore. Ad un
tratto si fece di nuovo sconvolta in viso, raccolse le braccia
al petto, i suoi occhi divennero vitrei ed immoti; stette come
aggruppata in se stessa, poscia allungò una mano lentamente;
la abbassò al suolo allargata, e fece l'atto di stringere alcun
che di morto e resistente e di sollevarlo, aprì poscia le dita
ad un colpo e rimase in quell'atteggiamento.</p>

<p>Un tetro pensiero assalì Falco a quell'atto, poichè gli
richiamò vivamente alla memoria il moto fatto da lei col
braccio di Grampo steso cadavere sul letto nel casolare di
Palanzo e le parole che seguirono quel gesto tremendo: i
suoi tratti si fecero oscuri e mormorò fra i denti:</p>

<p>"Ah vecchia maga, or ti ricordi del figlio! M'accorgo
che ti sta presente come quando lo ricopriva il lenzuolo inzuppato
del suo sangue, e tu lo vedi come allora sfigurato
e irrigidito... Ma che pretendi? (ed alzò la voce) Hai tu
il potere di far risorgere i morti dal luogo ove essi dormono?
Puoi tu far apparire gli estinti in queste caverne?...
Che guardi?... Che ascolti? forse qualche spirito uscito
dalle viscere della terra, non visibile a noi, qui s'aggira
e ti parla?"</p>

<p>"È ben la tua voce che io sento, o uomo di Nesso?"
pronunciò Imazza in tuono lento e sepolcrale; ma cangiando
poscia affatto l'espressione del volto, poichè la voce e la vista
di Falco la richiamarono a passate abituali idee, proseguì,
con manifesto delirio della mente: "Sì... sei tu...
Oh ti conosco!.. è molto tempo che io non ti vedo. Il mio
Grampo non viene più con te?... egli non pronuncia mai il
tuo nome: ma ora che fa? dove sarà egli andato? oh Dio!
non vorrei che s'incontrasse cogli uomini di Como! Che si
sia perduto per la valle, o l'hai tu mandato col tuo battello
lontano sul lago?"</p>

<p>Il guerriero Montanaro stette muto a tali inchieste; Gabriele
stupì, e Orsola disse:</p>

<p>"Il vostro figlio, o Comare, è al sicuro di tutti i pericoli
di questa terra: esso si trova certamente in un luogo dove
non ha bisogno che delle vostre preghiere, e dove chiede al
Signore che vi conceda misericordia".</p>

<p>Imazza non parve punto intendere questi detti, alzò lo
sguardo a Gabriele, e dopo averlo considerato a lungo, pronunciò
le seguenti parole con voce raddolcita, che annunziava
un improvviso commovimento dell'anima, il quale la ritornava
alla ragione: "Chi sei tu, o giovine? Tu non abiti certo
nel nostro paese? Perche abbandonasti la tua casa? Hai tu
colà tua madre? Perchè la lasciasti sola?... Essa ti aspetterà... ti
chiamerà... ritorna a lei... fuggi di qui! (aggiunse
in tuono più aspro e solturno) Tu non sai con chi ti trovi...
Anch'io... anch'io aveva un figlio, giovine, vigoroso come
sei tu, e per causa di quest'uomo io l'ho perduto... esso
me lo condusse a morire: ed ora son sola..." Qui le
mancò la voce, ma subitamente si riaccese in volto, stralunò
gli occhi, drizzò verso Falco l'irto capo, contraendo convulse
le labbra, protese le braccia con adunche le dita, sì
ch'esso e Gabriele arretrarono inorriditi, e le donne si coprirono
colle mani il volto, e furibonda esclamò: "Perchè
non posso lacerarti il cuore con queste mani; perchè non mi
è dato trascinarti con me nel sepolcro? Ma va! che s'anche
or ti salvi, tu non vivrai lungamente. Faccia il cielo però
che prima di morire ti possi mirare cader estinto dinanzi ciò
che tu hai di più caro, che il tuo sangue sia sparso con
infamia e che nessuno de' tuoi abbia altro fine che negli
strazii e ne' tormenti".</p>

<p>Gabriele strinse tra le braccia Falco bollente d'ira a quell'imprecare
della vecchia, e tal atto dell'affettuoso giovine
gli temprò lo sdegno, per cui appena il rimbombo della
rauca e stridente voce d'Imazza svanì per quell'antro, il fiero
Montanaro, fatto mite e calmo, guardolla con occhio di disprezzo
e pietà, dicendo: "Misera vecchia! il tuo spirito è
dominato da malefiche potenze: tu non sai ciò che dici; io
ti perdono!--Andiamo, lasciamola qui da sola a riscaldarsi
più agiatamente le membra, che fra poco la morte le gelerà
del tutto".</p>

<p>Così detto, Falco accese una fiaccola che aveva contesta
con resinosi rami, e gettato a spalle il moschetto, procedette
per quell'antro innanzi alle donne seguíte da Gabriele che
recava un'altra face; abbandonando per tal modo colà la
vecchia Imazza che soprapposte molte legna al fuoco vi si rannicchiò
nuovamente dappresso. Giunti al fondo della prima
grotta salirono pei dirupati scaglioni formati dal passaggio di
voluminose sobbalzanti acque ivi scorrenti la state, e s'internarono
nell'andito superiore più oscuro e ristretto. Progredendo
per quella via cavernosa che or ritorta or diritta, ma sempre
ascendente, cammina per le viscere del monte, udivano il
rumore dei loro passi risuonare con cupo e prolungato mormorio,
e allo splendore delle loro faci che spesso squassavano
per rinvigorirne la fiamma, rompenti quell'eterna tenebria,
miravano variarsi la forma, il colore e l'ampiezza
dell'antro per cui s'avanzavano. Ora nella vôlta e nelle pareti
ristrette e basse nereggiava liscia l'ardesia; ora lo scisto
verdastro cilestrino o giallognolo rigato da fili d'acqua
offriva l'aspetto d'un drappo steso, di cangiante colore frastagliato
da lucide striscie; in alcuni luoghi strati di bianca
marna formavano lunghe zone compatte, in altri brillavano
al lumeggiare delle faci mille e mille punte argentine nella
scabra arenaria: qui miravasi la vôlta vasta e piana formata
d'un solo masso di granito che spaccato dai lati in larghe
fenditure presentava enormi arcate sostenute da informi colonne
fra cui s'apriva il varco ad altri spechi; là perpetue
stille gocciavano dalle acute stallatiti pendenti dall'alto.</p>

<p>I quattro che battevano quello strano e cupo calle contemplavano
con istupore misto a meraviglia, fatta maggiore dalle
tremende idee di che erano stati poco prima agitati, il variato
succedersi di tanti ciechi ravvolgimenti, dai quali non
avrebbero creduto potere riuscire mai all'aperto, se Falco
stesso non avesse assicurato d'averli altre volte percorsi, ed
egli medesimo pensando ai timori ed all'esitanza che dovevano
naturalmente durare nel cuore di quelli ch'ei conduceva
per una sì lunga sotterranea via, rallentò d'alcun poco il
passo, e rompendo pel primo il silenzio, disse:</p>

<p>"Se fossimo andati tanto all'ingiù quanto siamo saliti per
questa strada, io credo che saressimo già arrivati dove si
comincia a vedere il fuoco a trasparire dalle porte della
casa dei dannati; ma finalmente per quanto sia grosso il monte
dentro cui camminiamo, m'accorgo che l'abbiamo quasi attraversato.
Vedete quest'altra grotta che s'interna a destra:
essa si apre in forma di pozzo in mezzo al piano del Tivano,
da dove entrano le acque quando si sciolgono le nevi, e trascorrendo
per queste gole sboccano in parte dalla caverna per
cui siamo entrati nella valle del Noce, e in parte nella Valle
del Lambro dalla caverna per cui usciremo, ed alla quale
ora siamo vicinissimi".</p>

<p>"Perchè non si ponno scavare sì lunghi e profondi i sotterranei
dei nostri castelli? pronunciò Gabriele; oh allora
daremmo cattivo giuoco all'inimico in caso d'assedio, e
se per isventura si cedesse all'assalto, potremmo per tale
strada condurre in salvo le persone che non saprebbero aprirsela
col ferro alla mano, e serbarci anche nella sconfitta ciò
che abbiamo di più caro e prezioso!"</p>

<p>"Ah, rispose Orsola, che la Madonna ci guardi dall'essere
mai costretti a praticare simili sorta di cammini! Chi sa chi
passa di solito qui dentro; chi sa chi va svolazzando colle
ali di pipistrello per i luoghi che abbiamo lasciati dietro a
noi e ci segue da lontano spiando i nostri passi! Io per me
non mi sento il coraggio di volgere indietro la testa. Avete
osservato che qualità di siti? In un luogo è tutto nero, in
un altro tutto bianco e giallo, e per sino coperto d'argento.
Non ponno essere stati che i demonii e gli stregoni che hanno
fatti questi buchi; ed io sceglierei piuttosto di camminare
cento anni sulle bragie, anzichè trovarmi da sola nel luogo
ove abbiamo acceso il fuoco e dove s'è venuta a sedere la
comare di Palanzo, perchè essa sta ora certamente in mezzo
un circolo di diavoli. E non sentiste la vecchia strega quali
parole pronunciò per rabbia e quali imprecazioni ci ha scagliate
perchè stavamo colà a sturbare la sua tresca cogli spiriti
maligni a cui ha venduta l'anima sua?"</p>

<p>"Non temete pe' suoi detti, o Madre: la Vergine di
Nobiallo ci protegge: Ella che ha fatto giungere prima
del tempo da noi sperato le persone che ora sono con
noi, saprà pure sventare i nefandi presagi della trista
vecchia: io so che a pregarla di cuore quella santa Madonna
concede sempre le grazie che le sono richieste".
Così disse dolcemente Rina, a cui le parole poco prima proferite
da Gabriele avevano recato una consolazione soave,
confortatrice, che il tetro luogo in cui si ritrovavano punto
non sminuiva; e Gabriele a lei con entusiasmo: "Quando
pregano gli angeli, o Rina, sorridono i cieli, e beato chi è
l'oggetto dei loro voti". Così pronunciando le si mise accanto,
poichè la grotta che s'andava allargando il sofferiva,
e posò lo sguardo sul volto di lei nel momento che veniva
investito da una luce purissima azzurrina che penetrava dall'ampia
apertura della caverna a cui erano finalmente pervenuti.</p>

<p>Falco, gettata al suolo e spenta la fiaccola come fece Gabriele:
"No, non mi sono ingannato (disse con voce forte
e contenta), benchè siano scorsi molti anni da che feci questa
via. Eccoci all'uscita della famosa caverna del Tivano: ora
scenderemo nella valle del Lambro, passeremo il monte a
Magreglio, e caleremo a Vassenna: questo è il cammino
che facevamo prima che il signor Gian Giacomo fosse padrone
di Lecco, poichè in quelle acque potevansi gettare le
reti a buone tinche; ma era d'uopo tenersi al largo dal capo
di Bellaggio e da Limonta, ove stavano sempre appostati i
mastini per darci la caccia".</p>

<p>Toccata in questo mentre la soglia della caverna, s'offrì
loro innanzi apertissimo il vasto prospetto e della valle e
dei monti circostanti, tutti egualmente coperti di neve, e di
cui le acute sommità splendevano più abbaglianti disegnandosi
nel fondo azzurro del cielo colorate in lieve tinta
di rosa dai primi raggi del sole nascente che le investiva.
Il gelido spirare della brezza mattinale, che aveva prodotta
la serenità dell'aria, recò sulle prime molesta sensazione ad
essi loro che si erano per molte ore aggirati entro quelle
caverne, in cui, come suole in tutti i sotterranei vacui,
l'aere rinchiuso è sempre mite; ma avendo eglino presa
tostamente la via a discendere, il rapido mutare dei passi
a cui forzavali la pendente balza che al basso della valle
declinava, fu bastevole a temperare in loro l'effetto della
rigidezza dell'aure.</p>

<p>Snella e leggiera calava Rina da quell'erta innanzi a tutti,
l'orme stampando appena sulla congelata nevosa superficie
del terreno: quella candidezza, quella luce effusa sfolgorante
le destò nello spirito una viva, completa gioia, che
l'incendio, i perigli, il terrore e le tristi ombre passate
cancellavale interamente dal pensiero. Gabriele, non meno
ratto e pronto di lei, le scendeva dappresso; a passi più
tardi e alquanto dai giovani discosti discendevano Orsola e
Falco impegnati in particolari ragionamenti, battendo però
le pedate da essi loro segnate. Il giovine Medici contemplava
sempre più rapito la vaga fanciulla che procedeva sì spedita
innanzi a lui, e che ad ogni rivolta del sentiero alzava ad
esso le pupille, movendo a lei più vicino sì ch'ella intendesse
agevolmente le sue parole. "Per voi, bella Rina,
disse, i sassi, gli sterpi, le nevi non sono di maggiore ostacolo
al camminare velocemente di quello che lo siano ad
altri le distese pianure, e son certo che i cacciatori delle
nostre montagne potrebbero invidiare la vostra rapidità quando
inseguono le camoscie. Io per me non vorrei essere spedito
come siete voi ad altro fine che per potere seguirvi sempre
dappresso anche tra i ghiacci e le nevi de' più scabri
monti".</p>

<p>"Non avreste d'uopo d'affrettarvi per raggiungermi, poichè
io rallenterei i miei passi dovunque fossi per attendervi";
rispose Rina suffusa di lieve rossore le guancie:
e guardandolo poscia teneramente, aggiunse con ingenua ed
animata espressione: "Non solo m'arresterei per aspettarvi,
ma appena vi vedessi scenderei a voi incontro colla maggiore
rapidità. Oh se la prima volta che veniste al nostro
casolare di Nesso non ne foste più partito, vi sareste recato
con me ne' bei pascoli della mia montagna: io v'avrei guidato
nei tanti ameni luoghi sparsi per la valle ove vanno i
pastori, e saremmo andati insieme sull'alto del monte ad
una vetta da dove si vede quasi sino al vostro castello:
mia madre sarebbe venuta molte volte con noi, perchè vi
ha tanto caro anch'essa, e dopo quel giorno che ci foste
così cortese nella vostra festa di Musso abbiamo parlato insieme
mille volte di voi; e, credetemi, desiderava essa pure
che mio padre ci avesse condotte colà, per abitare nella casa
ove voi volevate che fossimo andate quella sera. Ah! se ciò
avveniva noi si saremmo veduti ogni giorno, e non avrei
pianto tante volte, nè sarebbe venuta una notte come quella
trascorsa da farci quasi morire di spavento".</p>

<p>"Lasciate che io chiami anzi avventuratissima la passata
notte, rispose Gabriele, poichè per gli avvenimenti che sono
accaduti ho finalmente certezza che voi non abiterete più
lontana dal mio castello, ed oltre che resta così appagata
la più ardente brama la quale da che vi conobbi ho costantemente
nutrita, sento che si fa più probabile l'adempimento
della viva speranza di farvi mia, d'avervi sempre al mio
fianco, onorata, adorata come l'oggetto da cui dipende
ogni bene della mia vita, la quale apprezzo unicamente per
voi".</p>

<p>"Dunque potrei io entrare anche nel vostro castello, venire
liberamente in cerca di voi, anzi abitarvi colà sempre
insieme?" Così esclamò Rina con trasporto, fermandosi a
piè della discesa ove erano giunti, rimirando Gabriele con
tutta la commozione d'un tenero abbandono; ma portando
lo sguardo sul di lui splendido corsaletto d'acciaio: "Ditemi,
aggiunse con mesta e più affabile voce, se il Cielo mi
concedesse di divenire vostra, vi mettereste voi ancora d'attorno
questo ferro, prendereste sempre le armi per andare
e combattere, lasciandomi sola come ci lascia mio padre per
tanti e tanti giorni? Ah no! io vorrei piuttosto avere la consolazione
di vedervi un istante solo ogni giorno nella mia
capanna, che dimorare nel vostro castello coll'angoscia di
sapervi lontano ed a fronte dei soldati nemici".</p>

<p>"Se i santi il concederanno, avrà pur fine una volta questa
guerra!" le rispose il giovine Medici con melanconico
accento, poichè pensò al rinvigorire che anzi faceva più
accanita in que' giorni; ma l'angelico sguardo dell'amorosa
fanciulla non patì che il suo spirito s'addolorasse, onde tosto
riprese con voce d'affettuoso contento: "Sì, deporremo le armi,
e liberi e sicuri non attenderemo che ai sollazzi, alle feste,
ai tornei, a passar l'ore l'uno all'altro vicino, e a passeggiare
insieme pei campi dei colli e sul lago".</p>

<p>"Prendete la via a sinistra, pel calo già fatto nella neve,
che andremo a passare il torrente su quel tronco d'albero
che ne forma il ponte". Così gridò Falco dall'alto, poichè
veduti i due giovani sostare in colloquio, credette il facessero
per incertezza del cammino che avessero a prendere: e quelli
si misero per l'indicata strada sempre sì dolcemente favellando,
che tutta quella via dirotta e disagiata per le nevi
e i sassi parve ad essi più deliziosa che i fioriti sentieri d'un
ridente giardino.</p>

<p>Tragittato il ponte e fatto gran tratto di cammino per
quella valle, costeggiando il fiume Lambro e rimontando verso
le sue sorgenti, passarono presso le diroccate mura del Castello
di Barni, indi montarono a Magreglio, ove nel casolare
d'un povero pastore presero cibo e riposo. Di là per un dirupato
sentiero che serpeggiando sul monte s'accosta alla
grotta detta la Menaresta, in cui sono le misteriose scaturigini
del Lambro, fiume ch'è tutto della bella terra Lombarda,
formato dall'acque colà fluenti a brevi intervalli,
oltrepassarono la montagna che fiancheggia a ponente il
lago di Lecco, e scesi a Vassenna, che era già d'assai
inoltrato il giorno, noleggiata una barca, vi salirono, e Falco
ordinò ai rematori vogassero alla volta di Musso.</p>

<p>Seppero navigando da uno de' barcaiuoli che quel mattino
stesso sull'alba s'era udito dalla parte di Lecco un gran
rumore di spari di bombarde che aveva continuato sin presso
al mezzodì, dal che Falco e Gabriele arguirono essere accaduto
uno scontro tra Gian Giacomo ed i Ducali, onde chiesero
premurosamente se si fossero vedute grosse navi retrocedere
di là, e se si fosse parimenti inteso in quel giorno
rimbombo d'artiglierie dalla parte di Bellaggio. Il Barcajuolo
rispose che non eransi veduti passare che pochi battelli provenienti
da Lecco, e che s'era ben sentito dire da alcuni
pescatori di Menaggio che il giorno antecedente s'erano in
quelle sponde azzuffati quei di Musso con quei di Como,
ma che nulla s'era quel giorno udito che annunziasse essere
avvenuto un combattimento presso Bellaggio: questi detti misero
di buon animo tanto il Montanaro di Nesso quanto il giovine
Medici, poichè entrambi pensarono che non essendo retrocessa
alcuna nave del Castellano da Lecco, fosse indizio che
egli avesse riportata vittoria, e sperarono ad un tempo che
la sconfitta da essi data nel giorno antecedente al Vestarino
sulla sponda di Bellaggio fosse riuscita a lui così funesta da
rendergli impossibile un nuovo attacco contro quel punto.</p>

<p>Ciò che avevano immaginato trovarono con sommo giubilo
essere il vero appena giunsero al Castello di Musso:
colà Gabriele narrò al fratello Agosto rimasto al comando
della Fortezza, tutto l'evento, e senza nulla celargli della
passione che lo animava per la bella figlia di Falco, raccomandò
caldamente essa e la madre alle sue cure. Le due
donne presero stanza nella casa di Filippo Tressano, già da
Gian Giacomo donata al Comandante montanaro, che Gabriele
aveva da gran tempo fatta fornire d'ogni necessario arredo.
Vedute allogate in comodo e sicuro albergo Orsola e Rina,
il giovine Medici e Falco, completamente ristorati, risalirono
sulla barca che li aveva colà condotti, e pervennero a notte
avanzata in Bellaggio, ove raccontarono il tutto al capitano
Achille Sarbelloni che era stato ansiosamente attendendoli.</p>
<br>
<h3>CAPITOLO DECIMOTERZO.</h3>

<pre>

                                Flebil vista a mirarsi
                                Sulla terra stillar vile e negletto
                                Il tronco, onde Ellesponto anco paventa:
                                Atro il bel volto e sparsi
                                I crin fra il sangue, e del feroce aspetto
                                La bella luce impallidita e spenta!

                                     CHIABRERA, <i>Ode in morte di Astore Baglione</i>.
</pre>

<p>Gian Giacomo Medici aveva riportata una nuova vittoria
che poteva riuscire terminativa delle contese se avesse
avuto soldati in sufficiente numero da potere conseguire
tutti i vantaggi a cui apriva il campo. Venuto colle navi
a Lecco, seppe che il nemico erasi già impossessato della
prossima terra di Malgrate; prese quindi i necessarii concerti
col capitano Alvarez Carazon che comandava il suo
presidio di Lecco, ed il secondo mattino da che quivi
era giunto s'accostò coi legni a Malgrate, ed assalì quel
borgo furiosamente vincendo ogni resistenza a lui opposta
dai Ducali. Ricciardo Acursio capitano di questi sostenne
con ogni sua possa il combattimento per mantenersi in quella
posizione, nutrendo sempre la speranza che fosse da un
istante all'altro per sopraggiungere il Vestarino o dal lago
o da terra a recargli soccorso colle sue squadre. Ma questo
condottiero Ducale avendo tentato invano, come abbiamo
narrato, di impadronirsi di Bellaggio occupato dai Mussiani,
dai quali anzi venne respinto, non osò nè credette prudente
oltrepassare quel punto ed entrare nel lago di Lecco; per
cui l'Acursio rimasto solo colà, assalito anche di fianco
dal Catalano colla guarnigione di Lecco, fu forzato, dopo grave
perdita, a darsi colle sue genti a vergognosa fuga. Se Medici
avesse in quel frangente potuto inseguire a lungo i nemici,
certa cosa è che avrebbe distrutto interamente l'armata dell'Acursio,
ripreso Monguzzo, minacciata Como, e mandati
a vuoto tutti i piani ed i progetti del Vestarino; ma nulla
di tutto ciò fu dato a lui operare, non avendo esso voluto
inoltrarsi dentro terra colle poche bande d'uomini d'armi
che si trovava avere, le quali traevano il loro maggior nerbo
dall'appoggio delle navi che sfilate alla sponda avevano
colle artiglierie tanto coadiuvato all'esito della pugna. Rimase
pago però a quanto aveva ottenuto, munì Malgrate,
e sapendo dagli esploratori che l'Acursio rientrato in Monguzzo
non poteva per lunga pezza essere in grado d'intraprendere
alcun fatto offensivo, tornossene sul Brigantino a
Musso, onde invigilare alla miglior difesa del Castello e
delle prossime sponde e per aumentare le sue bande reclutando
uomini per quelle terre.</p>

<p>Quasi contemporaneamente al suo ritorno a Musso giunse
la notizia che i Grigioni, eccitati da messi e lettere del
Duca e del De-Leyva, incominciavano a muoversi ed adunarsi
dandosi posta a Chiavenna: tale novella, sebbene riuscisse
grave al cuore di Gian Giacomo, pure non lo fece smarrire,
poichè aveva poco addietro ricevuto un foglio da suo
cognato il Conte d'Altemps, in cui lo avvisava avere assoldato
il numero convenuto di schiere tedesche, ed essere queste
pronte a mettersi in cammino alla volta d'Italia al primo
aprirsi della stagione onde unirsi a lui. Per tutto ciò il Castellano
pensò attenersi frattanto strettamente al sistema di difesa,
e lasciare che il nemico agisse: richiamò quindi il Pellicione
da Menaggio, in cui s'era tenuto scaramucciando quasi giornalmente
col nemico, che occupava da quel lato tutta la
Tramezzina sino alla Cadenabbia; richiamò pure da Bellaggio
Achille Sarbelloni, Gabriele e Falco, lasciando così libero
ai Ducali d'impadronirsi di quel borgo; il che fecero
immantinenti. Rafforzò però il presidio di Rezzonico, e mandò
Sarbelloni col Mandello a Varenna, tenendo seco gli altri
colle navi a Musso.</p>

<p>Trascorse pressochè interamente il febbraio senza che giungesse
avviso al Castello d'alcun movimento nemico, talchè
sembrava che tanto il Vestarino quanto i Capi della Lega
Grisa fossero accordati nell'attendere che al Medici pervenissero
gli aspettati soccorsi pria di nuovamente cimentarsi
con lui. Il Castellano nel frattempo adoperava ogni mezzo
per raccorre soldati dalle tre vicine pievi e dai dintorni, ma
l'opera sua e quella de' suoi capitani poco profittava, poichè
era già troppo grande il numero di quelli periti in suo servigio,
ed i pochi robusti terrazzani che ancora rimanevano
si rifiutavano di prender parte ad una guerra che non aveva
mai fine, e nella quale s'avevano quasi certezza di dovere
rimanere sagrificati. Non potevansi adoperare le lusinghe dell'oro
per accrescere la leva, poichè quivi il danaro non soprabbondava
in modo da farne scialacquo, tanto più ch'era
d'uopo trovarsene ben provveduti pel momento che sarebbero
giunte le truppe Alemanne: servirsi della forza e delle minaccie
era un mezzo forse vano e certamente pericoloso e provocante
le defezioni; onde fu forza a Gian Giacomo lo starsene
alle difese e collocare ogni sua speranza nei sussidii del
Cognato. Egli rimproverava soventi a se stesso, e nei secreti
colloquii anche al Pellicione, il non avere accettato il trattato
di pace fattogli proporre dal Duca; ma agli altri suoi
Capitani parlava con tanta fiducia di se e di loro, e con
tanto dispregio delle armi ducali, che l'eloquente e in apparenza
veritiero suo dire manteneva in essi un'audacia ed
una sicurezza ch'egli era ben lungi dal dividere.</p>

<p>Trovavasi però in quel Castello una persona sul cui animo
le belle parole di <i>nuovo potente esercito</i>, di <i>vittoria strepitosa</i>, di <i>conquiste</i>, d'<i>ingrandimenti</i>, proferite ad ogni tratto
dal Medici, non producevano alcun salutare effetto, ispirando
invece tutt'altro che tranquillità, e questo si era il
povero Cancelliere, Maestro Lucio Tanaglia. Ristabilitosi alquanto
in salute, non soffriva desso più di convulsioni, e non
aveva avuta altra causa di secreto rancore, prima che ricominciasse
la guerra, fuorchè il silenzio da tutti serbato intorno
all'orazione da lui pronunciata nella chiesa di San-Biagio
di Musso per la morte dei capitani Borserio e Casanova.
Ogni qual volta frugando nelle sue carte gli venivano sott'occhio
i fogli su cui era steso quel discorso che rileggeva a
squarci, "Oh! che razza di gente, andava dicendo tra se,
oh che ignoranti! un'orazione di questa sorta, degna non di
que' due barcaiuoli, ma degli almiranti della flotta genovese
e veneziana, beversela su da pappagalli come se fosse stata
la storiella d'un pecoraio! Ah se io ne avessi recitata una
simile trent'anni addietro in Milano ai tempi del duca Moro!
sarei stato chiamato subito a Corte, ed i padri predicatori
di tutti i conventi avrebbero fatto a gara per averne una
copia; ma sono spariti quei bei tempi: qui poi non se ne
parli! in questo luogo l'occuparsi ad esporre cose ornate
e belle è veramente un <i>projicere margaritas ante</i>... (e si
guardò d'intorno) sì <i>ante porcos!</i>"</p>

<p>Quando seppe che nel fitto verno si rinnovavano le ostilità,
ch'egli aveva credute terminate per sempre, sentì rinascere
in cuore tutte le passate inquietudini; veggendo poi
retrocedere il Castellano da Lecco, e il Pellicione, Gabriele,
Falco, Sarbelloni dagli altri punti, istruito che i Ducali trovavansi
a Bellaggio e presso Rezzonico, mirando prendersi le
più serie misure di difesa in quella medesima Fortezza pel
caso d'assedio, le sue ambascie e la sua paura giunsero al
colmo "Il signor Castellano, vostro fratello (diceva a Gabriele
quando saliva a ritrovarlo nella sua stanzuccia del
Forte) va ripetendo che i Ducali sono vigliacchi e buoni da
nulla, che perderanno Como, che spariranno dal lago, ed
altre novelle di tal natura; ma essi frattanto hanno preso
Monguzzo, e non sono che a quattro passi da queste porte:
ciò è tanto vero, che si veggono ogni giorno trascinare
bombarde sui bastioni del Castello, perchè si teme che ci vengano
a fare una visita. Ora come ell'è questa faccenda? In
sostanza chi è che vince e chi è che perde? Voi siete un
giovine prudente e con voi posso parlare: credetemi, vostro
fratello non sarà contento sino a che non ci avrà fatte schiacciare
le ossa sotto queste mura. Dovrebbe, per bacco! averla
capita una volta, che il Duca è un can grosso, e che quegli
altri là su delle montagne non canzonano essi pure: perchè
non fare una buona pace, che è la cosa più comoda del
mondo? perchè volersi proprio ostinare a trarci tutti nel precipizio?"</p>

<p>Il giovine Medici porgeva disattento l'orecchio alle tristi
ripetute elegie del Cancelliere, le quali non producevano altro
effetto sull'animo di lui che di passare come una striscia nubilosa
sulla serena faccia del cielo. Assorto in un'idea che
lo rendeva felice, possibile non era che lo sgomento penetrasse
nel suo spirito, improvido d'ogni infausto avvenire:
ciascun giorno egli vedeva Rina, ciascun giorno s'intratteneva
seco lei lungamente, nella sua nuova abitazione di
Musso, e appagamento maggiore ei non sapeva sperare. Falco
l'accoglieva colà come proprio figlio, anzi soventi di lui ricercava,
perchè nel forzato riposo di quei giorni di tregua,
non sentivasi soddisfatto se non quando passava le ore narrando
al giovine guerriero le sue passate armigere vicende,
e procurando coll'esempio de' proprii fatti di rendere più indomito
il di lui coraggio, che già s'aveva esperimentato di
sì vigorosa tempra. Orsola rivedeva ognora Gabriele con non
minore diletto di quello che lo facesse il marito: l'amabilità,
la dolcezza, il rispettoso suo contegno avevano guadagnato
tutto l'animo di lei, prima ben anco che si fosse
esposto a gravi perigli per la loro salvezza; egli era inoltre
l'unica persona con cui dopo la cangiata dimora avesse
stretta confidenza; e siccome non ignorava i reciproci sentimenti
della propria figlia e di Gabriele, immaginava nei
sogni ridenti della sua fantasia compiti i loro ed i proprii
voti, ed accertata per la sua casa una splendida sorte, ahi!
quanto dalla vicina realtà diversa.</p>

<p>Gabriele soleva, dato termine alle militari faccende, partire
ogni mattino dal Castello ed avviarsi là dove la sua venuta
era ardentemente sospirata. Appena egli poneva il
passo sul punto dove la strada da mezzo ai baluardi della
Fortezza ed alle mura del porto sboccava aperta sul lido,
sapeva che uno sguardo vigilante riconosceva il suo berretto
e il mantello che lo involgeva, ed un cuore batteva con maggiore
veemenza. Al primo giungere alla casa di Falco, la
vista della fanciulla, la cui beltà riceveva maggiore risalto
da un'animata purpurea tinta e dallo sfolgorare delle pupille
che svelavano l'interno giubilo di quel momento, recava
sempre al giovine amante un'impressione, che quantunque
le tante volte sentita e ripensata, sembravagli pur
sempre nuova e vivissima, sì che ne addoppiava l'affettuoso
trasporto.</p>

<p>Assiso in quella casa presso un gran fuoco, che ardeva
entro un cerchio di pietre in mezzo ad una camera adorna
delle sole armi del belligero Montanaro, Gabriele ragionava
intorno ai nemici, udiva avidamente gli animati racconti delle
gesta di Falco, pascendo ad un tempo gli sguardi negli sguardi
di Rina, e colmando in tal modo il suo cuore dei due più
preziosi alimenti della giovinezza, la gloria e l'amore. Partito
di là il mattino, vi ritornava sul cader del giorno, e allora,
se era sgombra e temperata l'aria, recavasi con Rina e la
madre lungo la sponda del lago, o rimanendo entro la casa
stessa, faceva a Rina dai rotondi vetri d'una gotica finestra,
contemplare il lento e successivo degradarsi della luce, e
ottenebrato il vasto prospetto dei monti e delle acque, miravano
insieme il brillare in cielo degli astri scintillanti,
frammettendo sommesse parole d'amore, e talora mormoravano
colla madre le preci della sera a cui invitava l'interrotto
squillare dei bronzi delle torri lontane.</p>

<p>Oh come rapidi trapassarono quei giorni di pura inenarrabile
felicità! Venuti i primi di marzo giunse a Gian Giacomo
avviso che nuove schiere erano arrivate da Milano in
Monguzzo al capitano Acursio, il quale aveva già date tutte le
disposizioni per muovere nuovamente contro Lecco, come eragli
stato ordinato; che il Vestarino, raccolte tutte le navi presso
Bellaggio, disponevasi a salpare alla volta di quella medesima
Terra per dar mano alla sua conquista. Il Castellano, sebbene
avesse fatto proponimento di non tenersi che sulle difese,
pure sedotto dall'occasione che stava per offrirgli il nemico
di poterlo attaccare navalmente, nel qual genere di
combattimento sentiva quanto fosse superiore ai Ducali, radunò
i suoi Capitani, e fece loro aperto il suo progetto che
venne accolto con unanime applauso. Fu tosto spedito secreto
annunzio di quanto si era per intraprendere ai Capitani
che comandavano le navi Mussiane rimaste a Lecco,
cogli ordini e le istruzioni intorno ai modi che avessero a
tenere onde mettere il Vestarino co' suoi legni fra due fuochi
nel momento che meno se lo attendesse. Per poi determinare
vie meglio il Comandante ducale ad avviarsi per acqua colle
truppe a Lecco, il Castellano comandò al Mandello ed al
Sarbelloni abbandonassero Varenna, il che giovavagli eziandio
onde accrescere gli equipaggi delle proprie navi cogli
uomini d'armi comandati da loro.</p>

<p>Tutto fu allestito in Musso colla massima secretezza, e
l'avviso ai soldati di partire sul far del giorno venne dato
da Gian Giacomo Medici quella sera stessa che il Vestarino
lo diede in Bellaggio alle sue squadre, il che egli seppe
per mezzo d'avvedutissimi esploratori colà appositamente
mandati.</p>

<p>Gabriele era da poco rientrato nel Castello quando fu a
tutti significato il comando della partenza. Tale notizia fu
per lui come un colpo di fulmine, un gravissimo turbamento
lo assalì, e quasi non potendo persuadersene, corse alle
camere del fratello, dalla cui bocca ne ebbe la conferma:
si ritrasse allora nella propria stanza di riposo, e dopo essere
stato seduto alcun tempo facendo molte amare riflessioni,
si diede a pulire le proprie armi e porle in assetto per vestirle
il mattino: ma l'elmo, la spada, la corazza che prendeva
a vicenda Ira mano, lungi dal risvegliare in lui lo
spirito guerresco, gli aumentavano in seno la mestizia e il
terrore. Mille tristi presentimenti gli ingombrarono il pensiero:
gli si affacciò alla mente quella vecchia donna apparsa
in aspetto spaventoso nella caverna del Tivano, e le
di lei parole gli risuonarono all'orecchio in tuono magico,
funesto: sentiva che le maledizioni scagliate da quell'essere
infernale contro Falco e la sua casa involgevano esso pure,
che era congiunto col cuore sì strettamente a quella famiglia.
Andava crescendo a tali idee il suo tremore, e gli si
fece insopportabile l'angoscia di doversi allontanare da
Rina, sebbene ciò non fosse che per breve spazio di
tempo. Stanco, affannato, appese le ripulite armi presso
il capezzale e si sdraiò: il sonno assopì ben tosto profondamente
tutte le sue cure. Un fragore lungo indistinto
lo risvegliò; levossi esagitato: era il vento che fischiava
furioso contro le torri e le mura del Castello. Il suo lume
ardeva ancora ed era lontana l'ora del partire, ma esso
più non potendo sopportare le piume, pensò mettersi in
arnese ed uscire di là. Il languore e la tristezza lo opprimevano,
ma alzato lo sguardo alla parete, vedendovi la
sua lucida armatura composta a trofeo, sentì rinascere
l'usato ardore delle battaglie: vestì l'armi prontamente,
s'avvolse nel mantello, e discese nel cortile del Forte. Era
oscura affatto la notte, ma pure vide nelle stanze di Gian
Giacomo e dentro tutti i quartieri del Castello splendere i
lumi che indicavano stare i soldati apprestandosi alla partenza:
le sentinelle vegliavano ai loro posti, le porte erano
aperte, ond'egli potè senza difficoltà discendere dal Forte
agli ultimi baluardi ed uscire dal Castello.</p>

<p>Appena si trovò sulla via dirigendosi all'abitazione di
Falco, il suo immaginare cessò dall'essere tetro ed affannoso
e benchè non ricuperasse la primiera calma, il suo dolore
non era sì cocente come lo era stato poche ore addietro,
nè provava sentimento alcuno di terrore, quantunque densa
fosse l'oscurità, e il lago agitato da foltissimo vento frangesse
sì grosse le onde al lido da farle salire di quando
hi quando a bagnare la strada su cui egli camminava.
Vide alfine un chiarore splendere anche per entro le finestre
della casa di Falco; affrettò ver essa i suoi passi e vi giunse:
allorchè poneva il piede sul limitare, gli pervenne all'orecchio
il rumoreggiare dei tamburi del Castello chiamanti col primo
segno a raccolta; esso battè frettolosamente la porta. Falco,
a cui pure era stato comunicato il comando della partenza
e aveva già indossato il suo giaco e la schiavina, riconosciutolo,
venne ad aprirgli, dicendo: "Ren venuto, signor Gabriele:
voi foste più pronto ad alzarvi dei suonatori di tamburo
che stanno adesso sui baluardi battendo la diana per
farci camminare al porto. Vogliamo correre velocemente
sul lago, perchè sento un gran vento, e mi pare che spiri
da tramontana: ma lasciamolo fare, questo è il suo mese;
andremo però con un sol quarto di vela, perchè lo sbattimento
delle acque mi indica che il lago è coperto di montoni".
"Dove credi tu che raggiungeremo i Ducali?"
richiese Gabriele tosto che fu entrato in casa.</p>

<p>"Se quest'aria si mantiene sempre favorevole, partendo
noi subito potremo raggiungerli fra Olcio e Mandello, poichè
essi non lasceranno Bellaggio prima che aggiorni perfettamente.
Ma voi siete assai pallido, mio signor Gabriele:
che avete? forse la brevità del riposo... il vento... il freddo?..
Rina, ove sei? vieni ad accendere il fuoco; e tu, Orsola, reca
un vaso di vino. Sedetevi qui: partiremo quando verrà dato
il secondo segnale; intanto riscaldatevi e bevete, che fa
d'uopo scacciare per tempo il gelo dalle ossa per fare una
buona giornata. Sta finalmente per cadere nel laccio anche il
Vestarino, quella volpe vecchia che ci aveva presi per tante
galline: chi sa che non siate voi destinato anche questa volta
a decidere le cose facendogli fare la stessa fine del Gonzaga?"</p>

<p>"Lo volesse il cielo! Il desiderio e l'opera per parte
mia non mancheranno; ma temo che non mi si presenti
favorevole l'occasione", Così rispose Gabriele a cui brillò
sul volto un raggio d'ardimento che dissipò per un istante
la grave melanconìa che vi si vedeva impressa. Salutò cortesemente
le due donne che dalla stanza vicina entrarono
in quel punto colà, e deposto il mantello e su esso l'elmetto,
s'assise presso il focolare. Aveva le guance e la
fronte coperte d'eccessivo pallore, cui i neri capelli cadenti
dai lati davano maggiore risalto; il suo sguardo raccolto ed
afflitto non s'animò di tutta la vita che allorquando s'affisò
sovra Rina, la quale apparve succintamente vestita, colle
rose del viso scolorite essa pure, e la capigliatura rigettata
senz'arte dietro le orecchie. Ella fece splendere la fiamma,
e ritta presso a quella, al mirare il giovine guerriero, allo
scorgerne la pallidezza e il dolore, tutti i suoi lineamenti
annunziarono un'interna prorompente ambascia, le di lei
pupille s'inumidirono e natarono indi a poco nelle lagrime,
che forzavasi invano di trattenere.</p>

<p>Falco prese una delle tazze offerte da Orsola e la presentò
a Gabriele, che fingendo di delibarla la ripose; il montanaro
tracannò all'incontro la sua d'un sorso solo; riconfortatosi
appena con quella bevanda lo stomaco, s'alzò in piedi d'un
balzo, perchè s'intesero i tamburi della Fortezza suonare la
seconda chiamata: "Oh che fretta! veniamo, veniamo:
attendetemi un momento, signor Gabriele: vado a prendere
il moschetto e due buoni pugnali e partiremo" Così dicendo
recossi nella camera vicina preceduto da Orsola col
lume.</p>

<p>Gabriele s'alzò dal sedile lentamente; un freddo sudore
gli copriva la fronte, s'accostò a Rina che stava come
agghiacciata e immobile, le prese la destra, e guardandola
fisamente: "Addio, Rina, le disse, addio! che le vostre
labbra invochino dal cielo il favore di poterci ancora rivedere".
Diede la fanciulla a tai detti in uno scoppio di piatito
sì abbondante, sì rotto, che ben palesò come quelle parole le
avessero tocche le fibre più tese e sensibili dei cuore: coprì
gli occhi colla mano, che fu tosto inondata di lagrime,
e con voce soffocata dai singhiozzi rispose: "Potressimo
noi non più rivederci? che dite mai? oh Dio! è ciò possibile?
Temete voi di non retrocedere questa sera con mio
padre dalla battaglia?"</p>

<p>"No, io non lo temo (rispose Gabriele straziato dal di
lei crescente affanno); tutto anzi mi fa sperare, e specialmente
la forza delle vostre preghiere...". Ma non potendo
mentire al tremendo presentimento che l'ingombrava,
strinse a lei fortemente la destra, e coll'accento d'un'angoscia
disperata soggiunse: "Ma se mai fosse..? se una
spada, un colpo nemico... se io non dovessi insomma far
più ritorno a voi?.. vi ricorderete di me? pronuncerete soventi
il nome di Gabriele, di quel Gabriele che non sapeva
vivere che per voi sola?" Si rizzarono pel terrore a Rina
le chiome, e "Oh cielo, gridò, non abbandonarmi! Gabriele,
uccidimi piuttosto che dir così". E cadendo con,
ambe le ginocchia a terra, esclamò: "Santa Vergine, se
questa è l'ultima volta che io lo debbo vedere, fate che
prima ch'ei parta io rimanga qui morta". S'alzò, e nel
delirio dell'ambascia e dell'amore si slanciò ad abbracciarlo,
abbandonandosi colla persona sul petto di lui quasi svenuta:
Gabriele mirando lei posare la smarrita faccia sul
suo corsaletto d'acciaio, piegò ver quella con trasporto il
capo e... il rimbombo d'un colpo di cannone li fece
trasalire. Rina rilevatasi corse incontro alla madre che
in quel mentre rientrava, frettolosamente nella stanza con
Falco che disse: "Presto partiamo: hanno dato l'ultimo
segno, è d'uopo affrettarci se non vogliamo essere in ritardo
a salire le navi e farci rimproverare dal signor Castellano".
Gabriele ripose in capo l'elmetto, si ravvolse
nel mantello, pronunciò un addio, nè altro vide nè udì colà
eccetto un grido che lo ferì nel momento che oltrepassava
la porta.</p>

<p>Soffiava ancora furioso il vento e le acque del lago sospinte
ed elevate da esso avevano coperta interamente la
strada del lido, per cui Falco e Gabriele dovettero battere
altro sentiero più elevato per giungere al Castello. Pervenuti
colà, videro, al chiarore delle fiaccole che ardevano presso
il porto, che le navi la Donghese e il Brigantino, oltre varie
Borbote, avevano già a bordo i rematori e tutti gli uomini
d'armi, non mancandovi che i Capitani, i quali stavano col
Pellicione a terra intorno al Castellano, che tutto coperto di
ferro, ma senza penne sul cimiero, andava comunicando i
suoi ordini al fratello Agosto ed al Cancelliere Tanaglia:
quest'ultimo l'ascoltava con visibili segni d'impazienza,
perchè la zimarra che si serrava con gran cautela d'intorno
non valeva a difenderlo dagli acuti soffii del vento. Gabriele
e Falco comandarono tosto alle loro squadre salissero sul
legno da ciascun di loro capitanato, ch'erano l'<i>Indomabile</i>
e la <b>Salvatrice</b>, e quando ciò fu fatto, s'accostarono essi
pure come gli altri comandanti a Gian Giacomo attendendo
ch'ei si recasse sul Brigantino onde salire anch'essi sulle
proprie navi.</p>

<p>Il Castellano andava ripetendo le più precise istruzioni
al fratello Agosto che lasciava come di consueto al comando
del Castello di Musso, e gliene raccomandava caldamente
l'esatto eseguimento: i suoi gesti ed i suoi lineamenti non
avevano però quell'impronta decisa, imperante, ardimentosa
che era ad esso lui abituale e che pareva s'addoppiasse all'avvicinarsi
del cimento: appariva in lui all'incontro un'inquietudine,
un'incertezza che sembrava diffondersi anche
sugli altri guerrieri che il circondavano. Dopo avere parlato
a lungo e ripetute più volte le stesse cose? conchiuse
dicendo al fratello Agosto: "Se mentre noi siamo nelle
acque di Lecco accadesse mai che il nemico s'approssimasse
a questa sponda da qualch'altra parte, fa incendiare
l'arsenale, fa entrare i lavoratori nella Fortezza, mettili
in armi per servirtene alla difesa; ricordati di tenere, colle
artiglierie più basse, sgombre di navi Ducali le acque del
porto per agevolare al ritorno il nostro reingresso. Voi poi,
Cancelliere, chiamerete a conferenza il Maestro della mia
Zecca, gli ordinerete di desistere dal far coniare, rivederete
i suoi conti, e farete trasportare tutto l'oro e l'argento nel
Forte. Prima però vi recherete alla casa di Musso da mia
sorella Margarita onde narrare ad essa la causa della mia
partenza, persuadendola a stare di buon animo, e sia vostra
cura il far disporre in Castello nella Rocca di Sant'Eufemia
un quartiere convenevole a lei e all'altre mie parenti
e persone che seco si trovano, ove dovrete condurle in caso
di pericolo; e ciò farete pure coll'altre donne che appartengono
a' miei Capitani, le quali, abitando in Dongo o in
Musso, desiderassero rifuggirvisi".</p>

<p>Ciò detto, s'avviò col Pellicione dal braccio del molo al
ponte del Brigantino; gli altri Capitani discesero i gradini
del porto e dai battelli montarono alle navi. Gabriele pria
di mettersi in acqua abbracciò il fratello Agosto che quivi
rimaneva, e strinse senza parlare la mano al Cancelliere,
che sbalordito dal vento, e colla mente confusa dalle tante
ricevute incumbenze, non s'avvide di lui che quando era
già con Falco sul lago, fece ad esso un saluto a due mani,
cui il giovine rispose, poscia sì tolse di là, e rientrato nel
Castello risalì alle sue stanze del Forte borbottando fra i
denti: "L'ho sempre detto io che vogliono finirla male per
forza! Dov'è il giudizio a partire con un vento di questa
sorta che mette il lago sottosopra come un pentolone che
bolle? Di loro veramente non me ne importerebbe gran
fatta; sarebbero tanti pazzi furiosi di meno a questo mondo:
mi duole per quel povero ragazzo che trascinano alla mala
fine: egli è un bravo figliuolo pieno d'ingegno e di buon
cuore; peccato che perda il suo tempo dietro la figlia di
quel barcaiuolo dalla rete in capo venuto a star là giù!
Potrebbe sapere a quest'ora tutto il trattato dell'inquartatura
e delle fascie negli stemmi semplici e figurati. Ma pazienza!
s'ei trascura d'approfittare de' miei insegnamenti,
peggio per lui: non fa però male a nessuno: il male chi
lo fa veramente è suo fratello. Ha paura che quei di Como
e delle montagne vengano qui, e lui va ad inzigarli a bella
posta per farveli venire: tutti pensano che bisognerebbe starsene
quatti quatti, attendere ai fatti proprii e lasciar tranquillo
il mondo, e il suo bel gusto invece è di stuzzicare il vespaio..!
E poi che maniera è questa di far alzare un galantuomo
all'ora dei gufi, e tenerlo lì a quel vento che
schianta gli alberi, per darci l'incarico di rivedere i conti
del Maestro della Zecca, che fa più colonne di numeri che
non siano corde in una nave e confonderebbe co' suoi scartafacci
il capo ad Archimede? L'andar giù nel monastero
delle sue sorelle tanto non mi dispiace: quelle brave signore
hanno certe paste dolci, e certe sucomelate eccellenti per
lo stomaco... Uf!.. uf! che vento! sta a vedere che mi
precipita giù da queste lunghe scale così diritte! Oh! se
potessi lasciarti una volta, maledetta montagna, con tutti
i tuoi sassi e muraglie e bastioni e torri che ti stanno
addosso, e non vedere altre pietre che quelle ammucchiate
in Milano per la fabbrica del Duomo, potrei dire almeno
di morire contento! ma temo che non ci sarà mai verso, o
Tanaglia, che ti possi sconficcare di qui. Eccole là le navi,
son già lontane, e vanno che il diavolo se le porta: il lago
è tutto bianco di schiuma; manco male che io mi trovo sul
sodo: il giorno va spuntando; è meglio che mi ritiri subito
nella mia stanza per dormire un paio d'ore, se oggi ho
d'avere la forza da fare tante cose".</p>

<p>Veleggiavano i legni del Medici rapidamente, abbenchè
sobbalzati dalle onde che scagliavano i loro spruzzi a bagnare
per sino la sommità delle vele: correva innanzi a tutti il
Brigantino veloce e snello come un generoso destriero che
anela ad essere il primo a giungere alla meta. Quel celere
moto ridestò tutta la primiera energia nell'animo del Castellano;
egli conobbe che l'elemento su cui si trovava, davagli
sommo predominio sui Ducali, e ne agognò ardentemente
la prova. Oltrepassato Rezzonico, ordinò alle sue navi
radessero la sponda destra, per mantenersi a sopravvento di
quelle dell'inimico, caso che queste non fossero ancora partite
da Bellaggio:, giunto però a chiara vista di quella terra,
fatto accorto non esservi più alcun legno Ducale colà, contento
di ciò, fece drizzare a mancina le prore, e tagliando
ritto, per quanto lo concedeva la forza del vento, entrò a
gonfie vele nel lago di Lecco.</p>

<p>Il Vestarino allorchè stabilì il progetto della presa di
Lecco, aveva fatto riflessione che nel condurre quell'intrapresa
impossibile quasi si era l'evitare una pugna navale, se
non con tutta la flotta del Medici, con quella parte almeno
che stanziava nel porto di Lecco medesima. Qualunque
però fosse la sua ripugnanza ad affrontarsi coi Mussiani sull'acqua,
vedendo la necessità di coadiuvare dalla parte del
lago il capitano Acursio che doveva agire da terra, determinossi
ad esporvisi. Allorchè però ebbe sentore che il
Castellano divisava di accorrere cogli altri legni onde prenderlo
in mezzo, non volendo pur desistere dall'intrapresa,
pensò al modo di togliere ai Mussiani il vantaggio che
avevano sull'acqua, combattendoli anche da terra. La notte
che precedette il dì della battaglia egli partì con tutta la
flotta da Bellaggio alcune ore prima che Gian Giacomo
partisse da Musso, benchè avesse fatto spargere la voce
che non sarebbesi fatto vela che al mattino: si recò con
tutto il navilio a Mandalo, grosso borgo che sorge alla
metà circa del ramo di Lecco; quivi fece recare dalle navi
a terra il maggior numero delle bombarde, e le fece postare
in tre differenti luoghi, formandone altrettante batterie
a varie distanze: lasciò quindi dappresso a ciascuna di
queste una quantità sufficiente di artiglieri con abbondanti
munizioni, e distribuite due schiere d'archibugieri per entro
le case di Mandello, si trattenne con tutte le navi sfilate
sulla sponda presso quel paese.</p>

<p>Allo spuntar dell'alba seppe da un messo, che venuto per
i sentieri dei monti aveva attraversato il lago in faccia a
Mandello, che l'armata dell'Acursio, la quale partita il giorno
antecedente da Monguzzo aveva accampato la notte a Civate,
scendeva a marcia forzata contro Lecco: a tal avviso staccò
immediatamente una squadra di cinque legni e la fece inoltrare
verso Lecco. Il capitano Pirro Rumo, cui era stato dal
Medici affidato il comando supremo delle quattro navi e delle
altre barche che stavano nel porto di quel borgo, già istruito
da Gian Giacomo di quanto avesse ad operare, trovandosi
pronto cogli uomini d'armi sui legni, vedute appena spuntare
da lungi le vele Ducali, fece avvertito Alvarez Carazon, che
capitanava il presidio, attendesse gelosamente alla difesa,
e dati i segnali si mosse incontro alle navi di Como. Il vento
quivi era mite, perchè soffiando da tramontana era riparato
in gran parte dai monti della Valsasina, per cui i Mussiani,
benchè s'avanzassero a forza di remi, molto non
istettero a trovarsi a gittata di bombarda dai Ducali, e incominciarono
infatti tostamente a fulminarli.</p>

<p>Giungeva Gian Giacomo in quel punto alla vista di Mandello,
e mirando da lungi i suoi legni azzuffarsi coll'inimico,
e la parte più grossa della flotta del Vestarino ferma innanzi
a Mandello, presuppose tostamente qual fosse lo scopo del suo
avversario nel tenersi in quella posizione, e calcolò ad un
tempo non esservi altro partito da prendere che oltrepassare
Mandello, gettarsi sulle poche navi Ducali che stavano combattendo
contro le sue, affondarle o trascinarle a forza a Lecco,
e quivi scendere a terra per dar mano al Carazon a respingere
l'Acursio. Trovavasi, quando concepì tale disegno, ad un tiro
e mezzo di cannone superiormente a Mandello: il comunicò
sull'istante al Pellicione, il quale fatti dare i segnali alle
altre navi che seguissero con somma prontezza il Brigantino,
comandò alla ciurma di questo progredisse a tutta spinta
di vele e di remi alla volta di Lecco. Inoltraronsi velocemente
i legni Medicei per alcuni minuti, ma una colonna
di fumo che s'alzò alla sponda di Mandello e una palla
che cadde nell'acqua a poche tese dalla prora del Brigantino
diede avvertimento ai Mussiani che il passaggio sarebbe
stato contrastato. Ciò non per tanto le navi s'avanzavano;
allora una seconda scarica, da cui vennero lacerate varie vele,
scheggiato il bordo ed uccisi due uomini della nave stessa
di Gian Giacomo, persuasero questo intrepido condottiero essere
perigliosissimo, e non senza certezza di grave danno,
l'arrischiarsi colle navi ad un passaggio sotto il tiro retto e
vicino di tante bombarde Ducali, che essendo postate a terra,
agevolmente coglievano in pieno, come erane un saggio
l'ultima scarica sebbene obbliqua e lontana. Vedendo rotto
il suo piano, ordinò si calassero le vele e si retrocedesse lentamente
a forza di remi, senza rivolgere le prore per mirare
qual esito s'avesse il combattimento dell'altra sua squadra
che si trovava al di là di Mandello. Vide esso e tutti i
suoi con sommo soddisfacimento, dopo breve spazio di tempo
da che durava la pugna, una delle navi Ducali azzuffate colà
avvolgersi nelle fiamme e incenerirsi, e poco dopo le altre
retrocedere verso la sponda di Mandello, e Pirro Rumo inseguirle.</p>

<p>Essendo per quella fuga dei Ducali cessato il tuonare delle
artiglierie sul lago, s'udì un rimbombo lontano bensì e leggiero,
ma più pieno e seguito, che annunziava essere incominciata
una regolare battaglia anche a Lecco.</p>

<p>Gian Giacomo conoscendo di quanto nocumento gli riusciva
il rimanere inoperoso col fiore delle forze che comandava in
un momento per lui sì decisivo, stette un istante pensieroso
sul ponte del Brigantino, poscia gridò: "A terra, a terra:
date i segnali d'avvicinarsi a terra: fa d'uopo sbarazzare ad
ogni costo la sponda di quelle batterie, e passar oltre strascinando
le loro navi con noi". Quest'ordine fu subitamente
comunicato, e tutti i legni del Medici si rivolsero all'istante
verso il lido di Mandello, più in qua però di quella Terra
un mezzo miglia all'incirca. Le bombarde delle batterie Ducali
avevano frattanto diretto il loro fuoco contro i legni di
Pirro Rumo, che inseguendo le fuggenti navi era pervenuto
dall'altra parte a giusto tiro, ma quegli arditissimo ripostava
avanzandosi gradatamente. Il Vestarino scorgendo la
flotta del Medici accostarsi a terra, ne penetrò il divisamento,
e per opporvisi ordinò fuoco continuo anche da quel
lato. Medici si diede a fulminare terribilmente da' suoi legni
esso pure, e mentre i Ducali trovavansi in grave confusione
perchè molte delle loro barche venivano fracassate dalle
palle mussiane contro il lido stesso presso cui erano, Gabriele,
Falco e Sarbelloni alla testa delle loro schiere presero
terra, istruiti di quanto avessero ad operare, lasciando
nelle navi i soli bombardieri, che trattisi al largo, continuarono,
siccome il Brigantino, a sostenere il fuoco contro
i Ducali.</p>

<p>Le tre bande di soldati Mussiani, appena afferrato il lido,
s'avviarono per esso verso Mandello, condotte dai loro capitani,
e riuscirono rapidamente nel piano che si stende con
lieve declivio dalla alpestre valle di San-Giorgio al lago,
sul qual piano sorge il Borgo. Giunti in aperto terreno, i
tre Capitani si divisero, Sarbelloni dirigendosi ad espugnare
una batteria formata in vicinanza al lago, Falco un'altra
postata su un picciolo promontorio più discosto, e Gabriele
avviandosi dentro Mandello per recarsi ad assalire quella
che era eretta appena al di là delle case. Mentre veniva
tentata una tale audace intrapresa, tutti i soldati del Vestarino
che stavano sulle navi, vedendo la micidiale ruina che cagionavano
ad essi i colpi diretti dalla flotta Medicea, balzavano
disordinatamente a terra per trovare difesa dalle palle
nemiche dietro le mura delle abitazioni, onde sì grande regnava
colà la confusione aumentata dal rumore e dal fumo
delle batterie traenti incessantemente contro il Castellano,
che i drappelli d'uomini d'armi Mussiani venuti a terra
pervennero presso Mandello prima che il Vestarino, che se
lì attendeva, fosse avvertito del loro accostarsi.</p>

<p>Piombato inaspettatamente il Sarbelloni addosso agli artiglieri
che tenevano vivo il fuoco della batteria più prossima al lago,
gran parte ne uccise, gli altri fugò prima che alcun'altra
schiera giungesse ad opporglisi; tanta agevolezza non ebbe
Falco nel suo conquisto, poichè essendo stato veduto da
quelli che stavano in alto, anzichè potesse giungere al luogo
ove erano piantate le bombarde, ebbe più colpi tratti a scaglia
che diradarono la sua banda; ma pure montando accanitamente
all'assalto innanzi a tutti, percosse col suo moschetto
i Ducali fra i carri stessi delle artiglierie. Il giovine
Medici, giunto co' suoi presso le case di Mandello, si scontrò
in varii soldati Ducali che, discesi pei primi dalle navi,
venivano disordinatamente per trovare rifugio; non potendoli
evitare, piombò loro addosso e ne fece macello.</p>

<p>Più uomini erano corsi intanto frettolosissimi ad annunziare
al Vestarino che il nemico stava alle porte di Mandello,
e si rendeva padrone delle batterie: il Vestarino fu non poco
sorpreso da tanta audacia e prosperità del nemico, ma non
si smarrì d'animo: fece suonare a raccolta, e mentre chiamava
ad ordinanza i soldati dispersi pel lido, mandò le due
schiere d'archibugieri che stavano già disposte in Mandello
contro la più vicina truppa de' Mussiani, che era quella
comandata da Gabriele. Nacque tosto accanita la pugna, ma
il giovine Capitano combattendo da prode qual era, assecondato
valorosamente da' suoi, ruppe la schiera nemica e sì
spinse dentro le stesse vie del Borgo, ostinato a voler giungere
allo scopo che s'era prefisso d'assalire la batteria al
di là di quello.</p>

<p>Essendo nel tempo stesso cessato per opera del Sarbelloni
e di Falco il fuoco delle due batterie al di quà di Mandello,
Gian Giacomo argomentando da tal fatto il trionfo de' suoi,
si spinse avanti colle navi e sempre più vicino a terra per
compire la distruzione dei legni e ottenere l'intera disfatta
dei Ducali. Il Vestarino aveva però nel frattempo riordinati
numerosi drappelli, di cui mandò tosto alcuni alla difesa
della terza batteria che unica continuava a grandinare i
Mussiani, e corse cogli altri a riprendere le perdute. Successe
una pugna fierissima fra esso e Sarbelloni, ma il numero
la vinse, e i Ducali scacciarono gli oppositori, s'impadronirono
di nuovo delle loro bombarde, che assestarono
e caricarono immantinenti traendo tosto contro la flotta del
Castellano che veniva a tutta voga ed era poco lungi dalla
costa, cagionando ad essa gravissimi irreparabili danni. Sarbelloni,
respinto dal Vestarino, erasi ritirato colla sua banda
verso il picciolo promontorio della batteria di cui s'era impossessato
Falco, e quivi unito a questo intrepido guerriero
Montanaro, sebbene assalito da un numero quadruplo di
nemici, si difese a lungo, sinchè vedendo entrambi che impossibile
si era il sostenersi colà, Falco scagliossi come un
leone furibondo in mezzo ai nemici, e gettato a terra il
moschetto, ruotando una scure che aveva impugnata, si
fece largo tra loro, seguíto da Sarbelloni e dai pochi uomini
di loro schiere sopravvissuti a quell'assalto. Essi corsero
verso il lido col pensiero di ricongiungersi a Gabriele, e
ritirarsi tutti unitamente sino ad un luogo propizio a risalire
le navi, ma più possibile non era che il valoroso giovine
Capitano si unisse a loro. Dopo esser egli riuscito
combattendo all'altra parte del villaggio, cacciossi tosto contro
la batteria che aveva sempre avuto di mira di conquistare,
ma affrontato quivi dal nuovo corpo di Ducali mandato
dal Vestarino, dovette impegnarsi nel più ineguale dei
combattimenti: quante prove può fare un disperato coraggio
per giungere alla prefissa meta, egli tutte le adoperò, ma
inutilmente, che soverchiato dalle forze nemiche, e scemata
d'una metà la sua schiera, fu troppo tardi persuaso dell'impossibilità
di quella intrapresa: tentò allora retrocedere
sperando di scontrarsi negli altri amici, e porsi in salvo col
loro soccorso, ma ogni via di scampo per esso era chiusa.
I Ducali continuavano ad accorrere facendosi più grossi intorno
a lui: quando la speranza del sottrarsi fu perduta,
udendo intimarsi ad alta voce d'arrendersi prigioniero, alzò
uno sguardo al cielo, pronunciò alcuni accenti, e rassicurata
nella destra la spada, si scagliò con tutto l'impeto del suo
vigore contro il cerchio de' nemici che lo serrava.</p>

<p>Il Montanaro di Nesso, apertasi col Sarbelloni e gli altri uomini d'armi Mussiani la strada sino al lago, invece d'unirsi colà, come sperava, a Gabriele, s'avvide con sommo dolore del grave periglio in che desso trovavasi avvolto.
Forsennato a tale scoperta cercò colle più energiche parole di rattenere i soldati che, sbandandosi, procuravano fuggendo per la sponda di farsi riprendere dalle navi, e vedendo finalmente vana ogni via di portare utile soccorso a quel giovine che tanto amava, trasportato dall'amore per lui e dal furore contro i nemici: "Io, io solo, gridò, andrò a trarlo un'altra volta dalle unghie di quei demonii!: via, codardi, che lasciate perire sotto i vostri occhi un fratello del Castellano, un giovine tanto valoroso, l'unico tra voi che meriti il nome di soldato; andate, o vili! egli morirà di spada, voi altri di capestro!". Ciò detto, slanciossi tutto solo in un navicello che stava legato presso la sponda, spezzò la catena che lo fermava a terra, nella quale erano infissi i remi, e presi questi, maneggiandoli rapidamente, si spinse verso il luogo della spiaggia ove durava tuttavia la pugna: una grandine di palle venne scagliata a quell'intrepido dal lido, ma nessuna lo colse, ed ei giunto alla
riva, balzato appena a terra, udì alzarsi lungo la sponda feroci grida, e intese il rimbombo contemporaneo della scarica di due batterie, per lo che rivolgendo il capo a riguardare il lago, vide una Borbota mussiana zeppa d'uomini che a tutta spinta veniva essa pure audacemente a quella sponda. Lieto di fiera gioia a tal vista, saltò su un sasso, e levando in aria la scure, con voce possente esclamò verso la barca: "Viva Musso! coraggio... venite... non siamo vinti... Gabriele resiste ancora"; e balzando sui cadaveri di che era ingombro il terreno, si spinse al luogo dove durava la mischia. A ripetuti colpi dell'arma ponderosa e tagliente
che ruotava con incredibile forza e celerità il fiero Montanaro
atterrava da una parte e dall'altra chiunque s'opponeva
al suo passaggio, volendo egli giungere là dove combatteva
il suo Gabriele, che andava avidamente ricercando
dello sguardo fra il balenare delle spade e l'offuscamento
prodotto dal fumo e dal polverio. Nol giungendo a ravvisare,
egli lo chiama ad alta voce, e sente allora gridarsi
alle spalle: "Medici è sul terreno... lo trascinano a Mandello".
Cieco di rabbia e d'affanno supera ogni ostacolo, ogni
resistenza, si spinge più avanti, e, spettacolo atroce! vede
due Ducali che abbrancato ciascuno per un piede il corpo
esangue del valoroso giovine lo trascinavano col capo nella
polvere fuori del campo. La testa d'un d'essi è spiccata dal
busto, la somma destrezza dell'altro può solo salvarlo dall'ira
dì Falco, che rialza quella salma da terra, la sostiene col
sinistro braccio, e sempre rotando il ferro tenta trasportarla
verso il lido. Il capo del giovine estinto sobbalzando grondava
sangue sul petto anelante di Falco, quel sangue di
cui aveva tutta bagnata e lorda la chioma. Falco, ferito in
più parti, impedito da quel peso, non trovava forza per sostenere
il combattimento fuor che nell'estrema energia che
in lui destavano a vicenda lo sdegno e la pietà.</p>

<p>Andava intanto crescendo intorno a lui il numero de' nemici:
nessuno però dei quali ardiva accostarsi di troppo a
quel furente che solo collo sguardo e l'aspetto incuteva
terrore: in tal modo egli era quasi pervenuto a raggiungere
gli altri Mussiani venuti sulla Borbota, che ad onta della
resistenza nemica erano scesi a terra e s'andavano avanzando.
Allorchè stava per unirsi a loro, un gran colpo che
di dietro il colse sul capo, e glielo avrebbe spezzato se non
l'avesse avuto saldamente difeso dalla fitta rete d'acciaio,
gli fece allentare le braccia, per cui lasciò cadere col cadavere
di Gabriele anche il proprio ferro, e vacillando piombò
al suolo avendo perduti i sensi. Mentre i Ducali s'assicuravano
del caduto Falco, i Mussiani irrompendo tutti ad un
tratto pervennero al luogo ove era il corpo di Gabriele, e
presolo, retrocedettero rapidamente difendendosi, e risalirono
la barca non senza aver sofferta molta strage.</p>

<p>Il Castellano fuggì da quelle acque con poco e lacero
navilio: delle navi che formavano la squadra comandata da
lui medesimo non rimaneva altro che il Brigantino e la Salvatrice,
di cui aveva assunto il comando Achille Sarbelloni,
oltre poche Borbote, essendo tutti gli altri legni affondati, o
rotti fuor d'uso del navigare. De' suoi capitani, Mandello era
ferito, il Negri ucciso, e il Matto che aveva condotta la Borbota
al lido di Mandello, colto nel retrocedere da una palla
di bombarda in una coscia, era spirante. La squadra capitanata
da Pirro Rumo, meno guasta e con minor numero di
morti e di feriti, non avendo potuto mai oltrepassare la punta
di Mandello per unirsi al Castellano, fu costretta a ritornare
a Lecco, ove dovette rendersi prigioniera all'Acursio, che
si era impadronito di Malgrate, del Ponte sull'Adda, del
Porto e di tutta Lecco, eccetto il Castello che aveva però
già circondato di numerosa artiglieria, e di cui breve poteva
essere la resistenza.</p>
<br>
<h3>CAPITOLO DECIMOQUARTO</h3>

<pre>
                                                              In cento parti
                                     Gli aspri monton colla ferrata fronte
                                     Urtan, doppiando i colpi, il saldo muro,
                                     E ne tremano i boschi, e n'ha spavento
                                     L'onda del Lario e il monte alto ne geme.
                                     E di tant'armi il fulminar non lascia
                                     Le conquassate torri e i merli e i tetti,
                                     I cari tetti che già volti in fiamme
                                     Piomban qua e là con subita ruina.
                                          GASTONE DELLA TORRE DI REZZONICO,
                                             <i>L'eccidio di Como.</i>
</pre>

<br>
<p>Era notte: il Castellano e il suo più fido amico il Pellicione
stavano in una stanza appartata del Forte entrambi
muti e pensosi seduti ai lati opposti d'una massiccia tavola
su cui ardeva una lampada infissa in un lucerniere di
bronzo. Medici teneva incrocicchiate le braccia, socchiuse
le ciglia e fiso lo sguardo nella parete di contro: portava il
corsale di ferro e il rimanente dell'abito stretto al corpo;
il suo capo era scoperto, per cui il lume rischiarava liberamente
di profilo il suo volto, a cui i neri ricciuti capelli,
il pelo del mento e dei mustacchi davano un carattere più
deciso e severo. Pellicione vestiva un giustacuore di panno
bruno, con maniche larghe listate, serrate al pugno; aveva
in testa un cappello alto acuminato, con larghe falde che gli
ombreggiavano il volto sostenuto dalla sinistra mano, mentre
teneva la destra arrampinata negli intrecciamenti della
complicata impugnatura di sua spada che sopravanzava
alla tavola.</p>

<p>Sulla faccia del Castellano, di quell'ardito avventuriero
la cui sovrana fortuna era prossima al tramonto, si vedevano
dipingersi alternativamente ora una dignitosa calma con cui
sembrava assopisse tutta la tempesta della mente, ora un
lieve sogghigno minaccioso, disfidatore, che tramutavasi
in una maestosa guerresca alterezza con cui pareva dire:
"<i>Io mi son io ancora: nessuno m'ha interamente vinto
o domato</i>". Pellicione alzò gli occhi su di lui nel momento
che il suo viso aveva tale impronta, e come se gli avesse
letti appunto in cuore quelle parole, gli disse:</p>

<p>"Non è poi la prima volta che noi ci vediamo chiusi
dai nostri nemici in questo Castello. Sono trascorsi pochi
anni da che i Grigioni venuti a Bongo credevano averci ridotti,
come l'orso, all'orlo del precipizio, che è costretto
a lasciarsi prendere od a balzarvi da se; pure non solo se
ne siamo liberati, ma li ricacciammo lontani, e divorammo
assai del loro: e in quel tempo questo Castello non contava
la metà dei baluardi da cui è riparato attualmente;
nè v'era traccia di questo Forte e del taglio: ora, oltre le
difese murali ne possiamo sperare una più efficace nei soccorsi
del Conte d'Altemps che non può tardare gran fatto
a qui giungere co' suoi Tedeschi".</p>

<p>"Se fosse altri che il conte Volfango, rispose Gian Giacomo
i cui pensieri erano già divenuti più tristi, direi che
mi ha tradito: ma egli non è di ciò capace; e m'è forza
pensare che sia stato incagliato nel viaggio da secreti comandi
dell'Imperatore che protegge il Duca. Se ciò non
fosse, una parte almeno delle bande Alemanne, in vista
delle pressanti istanze da me fatte, e delle sue promesse,
doveva essere da più giorni qui pervenuta, e avremmo impedito
che ci stringessero d'assedio. Ora che vuoi, mio
caro? Abbiamo Grigioni a sinistra, Ducali a destra. Dongo
e Musso rigurgitano di soldati della Lega e del Vestarino,
che si sono stesi anche in tutto il paese all'intorno:, gli edificii
che m'appartengono vennero cangiati per loro in quartieri
fortificati, i monti circostanti muniti d'artiglierie, e il
lago innanzi a questo Castello coperto dalla loro flotta. Corenno,
Gravedona, Rezzonico sono cadute in loro potere,
ed oggi si seppe che il Forte di Lecco fu preso esso pure
dall'Acursio, il quale vi fece crudelmente appiccare ai merli
il nostro Alvarez Carazon, siccome disertore di Spagna".</p>

<p>"Povero Catalano! (esclamò Pellicione lasciando cadere
il braccio sul tavolo, e guardando in alto sì che la metà
inferiore del volto uscì dall'ombra del suo largo capello.)
Un buon compagnone di quella fatta! che non aveva eguale
sia colla spada, sia colla tazza in pugno! Dopo essere stato
al di là dì tanti mari quasi sin dove termina il mondo,
dopo avere incontrato tutti i pericoli del ferro, del fuoco,
dell'acqua, finire di corda per man d'un Ducale! Ah per
la spada di san Michele! è un insulto che non si può inghiottire!...
Tu, sventurato Alvarez, avrai resistito a lungo
sperando sempre che noi giungessimo colà ad assalire
l'Acursio: sappi che tale appunto era la nostra brama, ma
che le maladette bombarde di Mandello ce lo impedirono
ostinatamente... quelle... sì quelle cagionarono la tua e
la nostra ruina". Stette un momento silenzioso, poi proseguì
a mezza voce, come se parlasse tra se e se, contando
sulle dita, e facendo pausa ad ogni nome che proferiva:
Pirro Rumo prigioniero... il Catalano appiccato: morti di
ferite... Mandello,.. Matto... Negri... Falco... e il
signor Ga.....!" Non osò pronunciare intero questo nome,
perchè il Castellano si scosse:, ed ei, guardandolo, gli vide in
faccia l'espressione del più cupo e profondo dolore: i suoi
occhi non s'inumidivano, perchè natura l'aveva privato del
dono delle lagrime, ma vi si scorgeva per entro una commozione
che indicava tutta la costernazione del pianto senza
poterne avere il sollievo. "Anch'esso pur troppo! disse, così
giovine e dotato di tanto valore! Il minore d'età di noi
fratelli, e fu il primo! qual ferita sarebbe al cuore di nostro
padre s'ei vivesse ancora! Il buon vecchio lo prediliggeva
fra tutti i suoi figli, perchè l'ultimo, e perchè sperava che
non inclinasse alla guerra come io, Battista ed Agosto, nè
alla Chiesa come Giovan Angelo. Mi fu riferito che quando,
io lasciai Milano, e venni a prendere le armi sul lago,
egli diceva a Gabriele allor fanciullino: tu solo fra i miei
figliuoli sarai sostegno del nome di tua famiglia; tutte le
mie speranze sono appoggiate sopra di te, ed ho fiducia di
vederti agiato e tranquillo, quando i tuoi fratelli saranno
tolti al mondo. Misero padre! egli morì ed io ho già fatto
dar sepoltura anche al suo Gabriele... e fu col sacrificio
della vita di Falco, di quell'intrepido e generoso montanaro
che si giunse a togliere il cadavere di mano ai nemici, che
se non era quel mio Capitano, il suo corpo sarebbe stato
vituperato, o rimaneva pasto ai corvi sul lido di Mandello!"</p>

<p>"V'ha chi dice, rispose il Pellicione, che Falco non sia
perito nella pugna, ma che fatto prigioniero, sia stato poscia
ucciso dai Ducali". "Assassini! Io accordai dopo pochi
giorni la libertà ai loro soldati che feci prigionieri nella battaglia
di Bellaggio; essi scannano i miei da vili e crudeli
quali sono. Visitando ieri mia sorella e le cugine, che feci
ritirare qui abbasso in Castello, vidi seco loro la moglie e
la figlia di Falco: quanto sono desolate quelle donne! Veramente
le meschine perdettero tutto perdendo il padre e il
marito; ma io non le lascierò mai abbandonate sin che possederò
anche il più debole mezzo per sostenerle".</p>

<p>Dopo varii altri ragionamenti intorno l'esito sventurato
dell'ultima battaglia, Gian Giacomo considerando le sciagure
che a lui sovrastavano non seppe trattenersi dal nuovamente
rimprocciare con acri parole al Pellicione il mal
consiglio datogli di rifiutare le trattative". A che v'avrebbe
giovato, rispose con ira a quei rimproveri il Pellicione, l'essere
in pace con quei di Milano, mentre gli Svizzeri, come
vedete, stavano già in procinto di piombarci addosso?"</p>

<p>"S'io fossi stato in accordo col Duca, le schiere dell'Altemps
non avrebbero trovati ostacoli a scendere in Italia, e
con alcune centinaia d'uomini di più mi bastava l'animo di
rompere la Lega in modo da levarle ogni forza da potersi
riannodare".</p>

<p>"E con che volevate voi pagare le truppe del Conte,
quando aveste sborsati i quarantamila scudi, condizione
principale del trattato, e si foste rimasto colle casse vuote?
Credete voi che senza prontissime paghe quelle bande d'avventurieri
v'avrebbero obbedito un sol giorno? Non vi rammentate
gli eccessi a cui si abbandonarono in Italia quelli
venutivi sette anni sono coll'esercito del Contestabile Borbone,
e il saccheggio dato a Roma ad onta dei comandi di
Carlo, causato dalla loro insaziabile cupidigia?" Il Castellano
fremette, e nulla rispose ingolfandosi in altri pensamenti:
Pellicione rimase nella primiera attitudine silenzioso
e meditabondo esso pure.</p>

<p>Al suonare che fecero i tamburi indicando l'ora del mutarsi
delle sentinelle Pellicione si levò in piedi per partire;
Medici, il cui sembiante era ritornato tranquillo, alzatosi d'un
tratto, s'accostò a lui, gli prese la destra, e disse: "Ho l'intima
persuasione che la sorte non ci sarà tanto nemica da
condurci al passo estremo; ma comunque sia, non è agli
uomini, la cui mano ha giammai abbandonata la spada, che
il morire pugnando reca spavento; e noi siamo in grado
di far sentire a molti e molti nemici quanto sia periglioso
cimento l'accingersi a penetrare sin dove siam noi. Or va,
invigila le scolte, provvedi onde i bombardieri non s'allontanino
dalle batterie, desta la vigilanza delle guardie alle vedette,
e riconosci tu stesso dai baluardi se il nemico ha prese
nuove posizioni: io m'affido interamente a te; tu conosci
quanto ti tengo caro, ed io so quanto mi sei fedele".</p>

<p>Pellicione uscì di là compiutamente riconciliato in cuore
col Castellano, e si recò alle mura onde osservare se i posti
venivano diligentemente guardati e se tutto era disposto alla
difesa. Sebbene la notte fosse a mezzo il suo corso, trovò tutti
i drappelli d'uomini d'armi vegliare alla custodia del Castello
di distanza in distanza come erano stati distribuiti: s'affacciò
ai merli del vallo e guardando dalle feritoie, vide splendere
abbasso e su pel monte vicino gran numero di fuochi ch'erano
accesi dai soldati del Duca commisti agli Svizzeri, di cui s'udiva
un lontano e confuso schiamazzare che si confondeva col
mormorío delle acque del lago che un notturno venticello
rompeva alla sponda: osservato il tutto attentamente, persuaso
che il nemico nè pensava nè poteva tentare una sorpresa,
ripetè il moto di vigilanza, e si ritrasse a riposo.</p>

<p>I guerrieri, e quasi tutte le poche persone d'altra qualità
che si trovavano rinchiuse in quella assediata Fortezza, benchè
stordite dal rapido ravvolgimento avvenuto nella fortuna del
Castellano, pure siccome legati a lui per tante cause, confidavano
ancora ciecamente nella sua indomabile intrepidezza,
nella sua avvedutezza ed esperienza somma, di cui avevano
avute tante rimarchevoli prove, e si tenevano certi ch'egli
sarebbesi sciolto da quella stringente briga, ed avrebbe allontanato
il periglio, e restituita a tutti la libertà e la sicurezza
ricuperando il pristino potere.</p>

<p>Pei soli cuori d'Orsola e Rina non eravi più sollievo, non
eranvi più speranze, e la vita di queste donne infelici dir
si poteva una successione di lamenti e di pianti. Quel mattino
della partenza delle navi per la battaglia, appena Falco
fu uscito con Gabriele dalla propria casa onde recarsi al
Porto del Castello, Rina crudelmente desolata dalle dolorose
parole dell'amante, pallida, travolta, s'abbandonò
nelle braccia della madre a lei con soffocati e rotti accenti
palesando i presentimenti funesti di che le si era mostrato
ingombro il giovine guerriero unico oggetto di tutte le
sue cure: la madre volle riconsolarla tentando di farle
sparire dalla mente ogni sinistra aspettativa; ma siccome
ella stessa prestava somma fede agli interni presagi, partecipò
a poco a poco, riguardo al marito, ai timori della
figlia, che nell'animo suo più debole e pregiudicato presero
quasi il carattere d'una spaventevole certezza. Passarono le
due donne tutto quel giorno in un'angoscia inesprimibile,
la quale non si sminuì che vicino a sera quando Rina, non
mai staccatasi dalla finestra verso il lago, chiamò precipitosamente
la madre facendole vedere in lontananza due
legni della flotta del Castellano che ritornavano a Musso. Si
fece più oscuro, e la figlia e la moglie di Falco scorsero palpitando
que' due legni passare nelle acque innanzi a loro
rapide come due nere nubi spinte, dalla tempesta, ed entrare
nel Porto della Fortezza. Rina sentì un moto fatale a
quella vista, come se una voce misteriosa le avesse mormorato
all'orecchio: <i>là sta il cadavere di Gabriele</i>. Nulla poterono
penetrare quella notte intorno all'esito del combattimento;
ma quanto non s'accrebbe la loro ambascia il mattino
quando seppero la notizia, che si sparse prontamente per
tutto, della terribile sconfitta ricevuta dai Mussiani a Mandello?
Orsola corse alla Fortezza e per Musso richiedendo,
implorando da cento persone che le venissero date novelle
del marito; ma tra lo spavento e la confusione generale,
non raccolse che voci vaghe e contraddittorie, le quali
però le lasciarono sussistere in cuore un raggio di speranza,
poichè tra le narrative dei più che asserivano essere Falco
rimasto ucciso con Gabriele sul campo, v'erano alcuni che
narravano essersi invece questi due recati sulle navi col capitano
Mandello al soccorso di Lecco, e tale novella era
fatta spargere ad arte dal Castellano per tenere sospesi gli
animi degli abitanti di quelle borgate e temperare il pernicioso
effetto della narrativa della tristissima realtà del fatto.</p>

<p>Due giorni dopo la battaglia essendo giunto l'avviso che
i Grigioni avevano preso Sorico, e s'avanzavano dalle Pievi
verso Dongo per cingere d'assedio il Castello, e vedendosi
ad un tempo apparire alle alture di Varenna la flotta Ducale
che veleggiava essa pure verso Musso, Gian Giacomo
Medici, conoscendo di non aver forza bastante per opporsi
all'aperto ad entrambe quelle armate nemiche, fece incendiare
l'arsenale con tutte le barche, e con sommo dolore
anche il proprio famoso Brigantino; radunò nel Castello tutti
gli uomini d'armi che gli rimanevano, v'invitò i terrazzani
de' paesi vicini atti alla difesa, e fattevi entrare le donne
che a lui od a' suoi Capitani appartenevano, inchiodati e appuntellati
i portoni, calate le saracinesche e muniti di spesse
artiglierie i baluardi, attese il nemico.</p>

<p>Orsola e Rina, venute esse pure a chiudersi là dentro, seppero
tosto la verità dei fatti, e svanì per tal modo dai loro
cuori anche quel lieve dubbio consolatore che le contraddittorie
novelle v'avevano lasciato sino a quel momento sussistere.
Maestro Lucio Tanaglia la prima volta che discese
dal Forte a visitare quelle donne nella Rocca di Sant'Eufemia,
ove era stato alle medesime assegnato l'albergo
presso quello di Margarita sorella del Medici e delle di lui
cugine, narrò ad esse con grave cordoglio d'avere veduto
egli stesso, la notte che susseguì la terribile battaglia, a
seppellire secretamente Gabriele, il suo giovine alunno,
nella Chiesa del Castello.</p>

<p>"Il signor Castellano tre ore dopo circa da che fu ritornato
colle poche navi a lui rimaste, salito alla Fortezza,
mandò il Pellicione a chiamarmi premurosamente (così diceva
il Cancelliere per isfogare il proprio rammarico, senza
avvedersi di quali punte mortali le sue parole trafiggevano
un cuore già lacerato). Io mi recai tosto nella sua stanza,
ove lo trovai che passeggiava a gran passi, e lo vidi sì stravolto
in viso e contraffatto, che n'ebbi gran paura, e stava
quasi per partirmene, quand'esso rivolto a me, disse con
voce rabbiosa, come se io ne avessi colpa: Maestro, i Ducali
hanno vinto, e ciò ch'è più essi m'hanno ucciso Gabriele;
fra pochi istanti porteranno su il suo corpo nella
Chiesa della Rocca: voi assisterete alla sua tumulazione
onde tutto proceda con ordine e silenzio. Mi gelò il sangue
nelle vene e rimasi come una statua all'udire una sì orrenda
sventura: voleva rimproverare a Gian Giacomo la sua caparbietà,
voleva... ma egli mi fece cenno che partissi, ed io
uscii dalla stanza. Venuto fuori, accesi il mio lanternino e
discesi qui giù che era oscuro come in bocca al lupo; mi
posi presso la porta della Chiesa, che era aperta e rischiarata
da due lampade, attesi quivi un istante sulla soglia, e
vidi venire il Vicario, due altri preti, due Capitani e quattro
soldati che portavano il corpo sovra una bara avvolta in
un drappo nero. Entrarono essi tutti meco in chiesa, posarono
la bara su due panche, e mentre noi pronunziavamo
le preghiere dei morti, gli uomini d'armi alzarono il coperchio
dell'avello su cui v'è disteso quell'uomo di sasso, e
che sta sotto il finestrone che guarda la torre, trassero da
un lato alcune poche ossa che v'erano dentro, poscia due
rimasero là colle fiaccole, e due vennero a prendere Gabriele
per collocarvelo. Tolsero il drappo che il ricopriva,
il sollevarono dalla bara e là portatolo ve lo calarono dentro.
Io che ho sempre avuto gran paura dei morti, era tanto
l'amore per quel povero figliuolo che volli accostarmi all'avello
per vederlo un'ultima volta prima che vi fosse
rinchiuso. Esso era là colle sue mani in croce sulla corazza,
aveva l'elmo allacciato sotto il mento e la sua faccia bella
ancora...". "Ah Dio!" gridò Rina vinta dalla pena, e
cade svenuta: Orsola, che piangeva, la rialzò da terra, chiamando
con alte grida soccorso: il Cancelliere, che non s'aspettava
quella scena, tutto smarrito corse ad avvertire le
altre donne dell'accaduto, e si ritrasse poscia nella propria
camera compassionando in suo cuore quella povera fanciulla.
Rina tornò in se stessa, ma da quel momento la sua anima
non fu occupata che da un solo pensiero, il quale non riguardava
l'esistenza, e se pure alcuna volta in lei si mitigava
l'ambascia, era quando sul far della sera sola sotto
la silenziosa vôlta della chiesa inginocchiata presso l'avello
ove giaceva quell'unico oggetto che aveva a lei deliziata la
vita, bagnava di sue lagrime quel sasso, e pregava con tutta
l'effusione dell'anima appassionata la pace del cielo a lui
ed al padre che credeva estinto, e invocava per se stessa
d'essere tolta con loro. Margarita Medici e l'altre che seco
erano, benchè tristissime esse pure per la perigliosa ed insueta
loro situazione, tocche però in cuore dall'affanno
profondo di quella giovinetta d'angeliche forme, prodigavanle
ogni parola ed ogni cura per riconsolare lei e la madre che
era da un forse più cupo dolore martoriata.</p>

<p>Alla metà del ventesimo giorno da che durava l'assedio,
il soldato che stava alla vedetta sull'alto della torre del
Forte avvertì che giungeva a Musso una barca che veniva
dalla parte di Como condotta da sei rematori, e nella quale
stava seduto un personaggio che all'abito dovevasi giudicare
assai ragguardevole. Un'ora dopo la stessa sentinella diede
avviso che un soldato Ducale, il quale portava nella destra
una bandiera parlamentaria, uscito dalle trincee degli assedianti
s'avanzava verso le mura della Fortezza. Il Castellano
a tale annunzio comandò tosto si lasciasse accostare
senza offese quel messaggiero, e ordinò al Pellicione andasse
ad udire per qual causa fosse stato inviato. Pellicione montato
sull'alto del muro a cui erasi approssimato il messaggiero
Ducale, gli intimò ad alta voce esponesse l'oggetto
di sua venuta. A tale richiesta, quel guerriero si tolse una
carta ripiegata e suggellata che teneva riposta nella fascia
che il cingeva, e levandola alto disse: "Vengo per ordine
del mio Generale a recare questo foglio al signor Gian Giacomo
Medici:" Il Pellicione fece subito calare una cordicella,
a cui il Messaggiero attaccò la lettera che venne tirata
su, ed esso se ne ritornò al proprio accampamento.</p>

<p>Portato il piego a Gian Giacomo, che con grande ansietà
attendeva gli fosse riferito lo scopo di quell'ambasciata,
l'aprì con premura e lesse in un foglio, che ne conteneva
un altro, le seguenti parole:</p>

<p>"Signor Castellano,</p>

<p>"Per comando del Duca mio Signore le spedisco l'inclusa
lettera giunta al mio campo da pochi momenti. Quegli
che l'ha consegnata a me, ha l'incarico di riportarne a
Milano la risposta, onde se le piace trasmettermela faccia
innalzare una bandiera bianca sul muro alla seconda Rocca,
e spedirò un soldato a prenderla a piedi del baluardo.
Dal campo di Musso questo giorno 25 marzo 1532.</p>

<p><i>Lodovico Vestarino</i>".</p>

<p>Gian Giacomo portò tosto lo sguardo sul foglio che stava
in quello rinchiuso, e vedendo nella soprascritta il carattere
del proprio fratello Giovan Angelo, l'aprì frettolosamente e
vi lesse:</p>

<p>"Amato fratello! Battista, che qui fu condotto ferito e
prigioniero nel mese di gennaio, e fu tenuto per volontà
del Duca in questo Castello di Porta Giovia, narrommi
il triste evento della presa di Monguzzo, e presentommi
il quadro esatto di tutte le forze che ti rimanevano sia
di uomini, sia di navi e munizioni per far fronte alla
guerra inaspettatamente scoppiata. All'udire l'esiguo numero
al quale erano ridotte le tue truppe, io esclamai con
dolore che vano sarebbe stato per te un più lungo resistere
ai nemici per la smisurata loro preponderanza, da
cui ogni altro meno eccellente oppositore sarebbe stato da
gran tempo vinto e distrutto. Ma Battista mi disse che tu
attendevi grosse bande Alemanne che dovevano essere a te
condotte da nostro cognato il Conte d'Altemps, col sussidio
delle quali tu avevi certezza di respingere il nemico
e costringerlo a rispettarti per l'avvenire. Io faceva voti
per la tua prosperità e invocai per te giorni di potenza
e di pace, allorchè appunto il Cielo mostrò chiaramente
di non esaudirmi, poichè giunsero le novelle delle grandi
vittorie riportate su di te dal Vestarino e dall'Acursio
a Mandello ed a Lecco, che colmarono di gioia questa
Corte di Milano, e noi riempirono d'afflizione ed amarezza.
A fare più irreparabile il caso noi seppimo cinque
giorni sono da certi Tirolesi qui arrivati, che le bande
assoldate per te dal conte Volfango, giunte che furono a
Trento, quel Vescovo, per comando dell'Imperatore, si
oppose al loro passaggio<a id="footnotetag20" name="footnotetag20"></a>
<a href="#footnote20"><sup class="sml">20</sup></a>; onde furono costrette a retrocedere,
per la qual cosa ci è fatto evidente esserti
omai tolta ogni possibilità di riparare agli assalti delle
armi Ducali e della Lega.</p>

<blockquote class="footnote"><a id="footnote20"
name="footnote20"><b>Nota 20:</b></a><a href="#footnotetag20">
(ritorno) </a> <i>Vita di Gian Giac.º Medici</i>.</blockquote>

<p>"Tu sai che io, quantunque caldo amico e fautore della
pace fra gli uomini, per l'indole mia propria che abborre
dal sangue, e per la venerazione alle sacre e pietose
leggi evangeliche di cui sono per mio stato propagatore,
non ho mai insinuato a te di desistere dalla guerra sinchè
mi parve che essere ti potesse una sicura guida a
quella nobile indipendenza ed ingrandimento di stato che
le belligere tue virtù sembravano accertarti. Ma ora che
chiaramente veggo la Fortuna, dea nemica agli esimii ingegni,
avere da te rivolta la volubile sua ruota, il fraterno
amore mi move a consigliarti di deporre le armi,
mentre fare lo puoi con onorate condizioni, evitando la
più funesta sorte che altrimenti operando incontreresti tu
non solo, ma i dipendenti tuoi ed i tuoi famigliari. Ho
detto che ora fare lo puoi con onorate condizioni, perchè
conosco l'animo umano e generoso del magnifico signor
Duca, scrivendoti la presente con sua saputa, anzi aggiungerò
con suo espresso consentimento e promessa di
farla pervenire al tuo assediato Castello, rimettendomi la
risposta che non dubito sarai per ispedirmi. E per tutto
narrarti, dei sapere che il signor Duca mandò per me, e
recatomi io innanzi a lui, mi spiegò lo stato delle cose a
tuo riguardo, e soggiunse con molta bontà, che in questa
guerra non ha avuto altro di mira che reintegrare il suo
dominio, e riprendere quanto ha sempre appartenuto alla
Ducale corona, ch'egli è lungi dal bramare di spingere
le cose sino al totale tuo sterminio, come vorrebbero gli
Svizzeri e gli Spagnuoli, ma che se sapesse da me che
tu acconsenti a cedere tostamente il Castello di Musso ed
abbandonare il lago, egli solverebbe te e tutti i tuoi da
ogni colpa verso di lui, comprerebbe le tue artiglierie, a
ti assegnerebbe una rendita vitalizia investendoti del Marchesato
di qualche feudo ducale. Resi vive grazie al duca
Francesco per tanta sua benignità e indulgenza verso di
te, e l'accertai che avrei fatto tutto quanto fosse da me
per ottenere l'immediata tua adesione a simiglianti patti,
e l'incominciamento delle trattative. Implorai poscia mi
concedesse di vedere Battista, il che ottenuto, ripetei ad
esso lui le parole del Duca, ed egli medesimo s'unisce a
me consigliandoti a volere piegarti di buon grado all'avverso
destino, metterti in accordo col Duca, approfittando
della sua liberale disposizione, e cedendo volonteroso ciò
che cedere dovresti tra poco di forza. Ti muovano, oltre
le mie preghiere, il considerare eziandio che prolungheresti
e faresti più dura la cattività d'un fratello, che porresti
a repentaglio la libertà dell'altro, che trarresti nella
tua ruina la sorella, le cugine ed Agosto che sono teco
rinchiusi nel tuo Castello, oltre i tanti valorosi che ti
furono fedeli per sì lungo spazio di tempo: ti commova
lo sventurato fine del nostro Gabriele, caduto vittima del
guerreggiare nell'età più verde, e che lasciò in lagrime
anche i più lontani congiunti.</p>

<p>"Attendendo ansiosamente una risposta per parteciparla
al signor Duca, invoco dall'Altissimo che t'ispiri pel tuo
e pel nostro maggior bene, e ti do un amoroso fraterno
abbraccio.</p>

<p>"Milano 23 marzo 1532.</p>

<p><i>Giovan Angelo</i>".</p>

<p>Umiliazione, orgoglio, ira e pietà assalirono a vicenda
l'animo di Gian Giacomo alla lettura di questa lettera,
ciò però che in essa ferì più vivamente il suo cuore fu
la novella relativa alle truppe del Conte d'Altemps. Sebbene
avesse da più giorni mostrato di disperare dei soccorsi
del Cognato, pure quando lesse la positiva notizia
della loro dispersione, tanto più indubitabile, in quanto che
coincideva perfettamente co' suoi antecedenti sospetti, gli
parve che in quel momento si decidesse contro di lui l'esito
della guerra, e sentì allora soltanto che gli sfuggiva
di mano il sovrano potere. S'assise, meditò: fece chiamare
il Pellicione, gli diede a leggere il foglio, e conchiusero
insieme che conveniva piegarsi al potere della contraria
fortuna, ed accettare le condizioni che sarebbe per
proporre il Duca. Il Castellano rescrisse una tale determinazione
al fratello, mostrando di rassegnarsi al destino, ma
con tale dignità e fermezza che confinava coll'alterigia d'un
vincitore: la lettera fu mandata al Campo del Vestarino,
mediante il segnale della bandiera, e dal Vestarino spedita
immediatamente a Milano. Pellicione per ordine del Castellano
medesimo fece noto la causa di quella corrispondenza
a tutti gli altri Capitani ed agli uomini d'armi, dimostrando
loro gli svantaggi e l'impossibilità d'una resistenza, e quanto
fosse conveniente il trattare della resa, quando si potevano
ottenere per tutti larghe ed onorevoli condizioni.</p>

<p>Quattro giorni dopo la spedizione della risposta a Milano
giunsero al Campo di Musso Agostino Ferrerio vescovo di
Vercelli e messere Galeazzo Messaglia, quali ambasciatori del
Duca. Prima di conferire col Medici essi chiamarono ad adunanza
i Condottieri principali della Lega Grisa ed esposero loro che
era intenzione del duca Francesco Sforza di porre un termine
a quella guerra per mezzo d'amichevoli trattative, a cui il
nemico comune erasi mostrato disposto ad aderire. Fecero
vivo contrasto a simile determinazione i Capi Grigioni, accaniti
avversarii del Medici, che vedere lo volevano sterminato,
e non vi si piegarono che quando fu fermo il patto che il
Castello di Musso, uscitone appena il Castellano, verrebbe
demolito da capo a fondo, nè più sarebbe ricostruito onde
mai vi stanziasse persona che riuscire potesse molesto vicino
a quegli abitatori delle Retiche montagne. Ciò convenuto,
venne mandato avviso a Gian Giacomo della venuta degli
ambasciatori Ducali. Medici fece tostamente aprire una delle
porte della Fortezza, e mandò un suo Capitano con due sergenti
d'armi al Campo del Vestarino per concertare il modo
ed il luogo in cui dovesse avvenire la conferenza, offrendo
di accogliere i due Ambasciatori nel Castello, dando inviolabile
parola di rispettarli ed onorarli come al loro sacro carattere
si conveniva.</p>

<p>Il Vescovo di Vercelli, già intimo amico della casa Medici,
e il Messaglia, altra volta dal Castellano cortesemente ricevuto,
non dubitarono d'accettare l'offerta, ed il giorno seguente
entrarono col loro seguito nel Castello, e furono condotti
nella sala d'armi della Rocca Visconti addobbata con
gran pompa, ove stava il Castellano in ricco e completo
guerresco abbigliamento circondato da tutti i suoi Capitani.
Sedutisi tutti quivi, ed i due Ambasciatori in posto eminente,
il Vescovo di Vercelli fece una fina allocuzione a Gian Giacomo
sulla convenienza e la giustizia della pace, sulla bontà
del Duca, sopra i suoi diritti, e presentò in un foglio in pergamena
improntato del ducale suggello i seguenti Capitoli
che dovevano tra le parti fermarla:</p>

<p>"Che il Castellano lasciasse Musso e Lecco e tutte le
altre Terre che possedeva nello Stato di Milano, con tutte
le munizioni da guerra e tutte le vettovaglie;</p>

<p>"Che le artiglierie già tolte a' Veneziani si restituissero
loro;</p>

<p>"Che il Duca si obbligava far pagare diecimila scudi
del sole in Vercelli in mano di chi piacesse al Medici, e
nella detta città dar cauzione per altri venticinquemila scudi
da essere pagati in termine di otto mesi in due volte;</p>

<p>"Che l'investiva di Marignano eretto in Marchesato in
ampia forma con entrata perpetua di scudi mila, e che se
mancava l'entrata di Marignano si obbligava a supplire con
altre entrate sopra i dazii di Milano;</p>

<p>"Che il Duca liberava Gian Giacomo Medici, fratelli,
soldati e suoi dipendenti da qualsivoglia sorte di eccesso o
delitto commesso anche contro la Maestà del Principe;</p>

<p>"Che concedeva a' detti fratelli Medici di potere riscuotere
i crediti che avevano nello Stato di Milano, così
entrate di beni stabili come entrate pubbliche, e avrebbe
fatto che gli ufficiali Ducali non mancassero di render loro
buona e sommaria giustizia;</p>

<p>"Che il Duca lascierebbe godere tutti i beni che legittimamente
appartenevano a detti Fratelli nei suoi Stati, ovvero
in termine di due mesi gliene pagherebbe il valore
all'arbitrio del Vescovo di Vercelli, e d'altra persona da
nominarsi da essi medesimi;</p>

<p>"Che il modo e il tempo di consegnare il Castello verrebbero
amichevolmente stabiliti fra gli ambasciadori Ducali
e Gian Giacomo subito dopo la ratifica del trattato".</p>

<p>Letti questi Capitoli da Galeazzo Messaglia ad alta e posata
voce, parvero a tutti sì onorevoli e generosi, avuto
riguardo allo stato a cui erano ridotte le cose, che nessun
d'essi dubitò fosse il Castellano per aderirvi con lieto e
volonteroso animo, ed a lui stesso infatti quella larghezza
di retribuzione riuscì maggiore assai dell'aspettativa, ma
allorquando il Ferrerio ed il Messaglia alzatisi s'accostarono
alla tavola ov'era la scrivania e spiegati su quella due esemplari
del trattato di pace, invitarono il Medici a sottoscriverli,
egli levossi, fece un passo innanzi e con generale
sorpresa s'arrestò. I due Ambasciatori e tutti i circostanti
rimasero stupiti portando attoniti gli sguardi su di lui: una
contrazione di fibre, un pallore improvviso apparvero sul
suo volto indicando lo strazio d'un tormentoso pensiero: era
l'ultimo saluto ch'egli dava alla bella speranza di regnare.
Si scosse, s'avanzò, impugnò la penna e scrisse il nome;
un susurro di letizia universale applaudì a quell'atto che
molti sospiravano.</p>

<p>Subito dopo fu, senza contrasti, determinato che Gian
Giacomo quel giorno stesso farebbe stendere un quadro numerizzato
di tutte le armi e le salmerie che si trovavano
nel Castello che dovevano passare, com'era convenuto, in
proprietà del Duca, e farebbe trasportare tutti quegli oggetti
nei cameroni inferiori delle case del Maresciallo, per
essere, dopo la consegna, immediatamente caricati sulle
navi e portati lontani dal Castello che doveva essere dato
in mano ai Grigioni: che il mattino seguente egli farebbe
uscire dalla Fortezza i suoi soldati e v'entrerebbero i Ducali
e gli Svizzeri a prenderne possesso, eccettuatone però
il Forte, in cui Gian Giacomo rimarrebbe sino al terzo
giorno, allo spuntare del quale verrebbe su una nave ducale
condotto a Lecco con quelle persone e con quegli
effetti che stimerebbe meglio, e di là gli sarebbe poscia
stato libero recarsi ove più gli piacesse.</p>

<p>Gian Giacomo aveva fatto disporre un sontuoso pranzo,
al quale sedettero oltre gli Ambasciatori Ducali anche il
Generale Lodovico Vestarino, cui egli mandò cortese invito
al campo di Musso. Quei due famosi guerrieri che pochi
giorni addietro avevano guidati i loro eserciti ad azzuffarsi
con tanto accanimento, quando si videro nelle sale del pacifico
desco s'onorarono a vicenda con molte parole, ma
non saprebbe dirsi se le espressioni di lode e di stima che
suonarono in quell'incontro sulle loro labbra non velassero
un astio ed un'invidia profonda, perchè è noto che anche
gli uomini dotati di sommo ingegno e valore, allorchè vengono
delusi nelle loro ardenti brame, non sanno sottrarsi
all'impero delle più basse passioni.</p>

<p>Il giorno seguente, ch'era il primo d'aprile 1532, le truppe
del Castellano incominciarono di buon mattino ad uscire dalla
Fortezza, e mano mano che giungevano od a Musso od a
Dongo, venivano sbandate, recandosi quegli uomini che
erano abitatori delle Terre del lago nelle proprie case, e gli
altri parte facendosi in drappelli per recarsi come soldati
venturieri allo stipendio dei principi d'Italia o d'oltremonte,
parte unendosi all'armata Ducale, e parte finalmente scostandosi
di là col reo pensiero d'infestare i luoghi difficili
delle pubbliche strade.</p>

<p>Usciti questi, e ritiratosi Gian Giacomo con pochi de'
suoi più fidi e colle donne nel Forte più eminente del Castello,
entrarono in esso i Ducali ed i Grigioni. I primi si
diedero tostamente a trasportare sulle navi tutti gli attrezzi
di guerra e le munizioni cedute dal Castellano per spedirli
a Como. I secondi, quasi forsennati pel contento di quella
conquista, fattisi cedere dai Ducali grossa parte della polvere
del Castellano medesimo, si misero con gran possa a
scavare ampie e profonde mine agli angoli delle rocche, sotto
le torri ed i baluardi, caricandole e mettendovi le micce
per non perdere punto di tempo a dar opera alla demolizione
di quelle per loro sì tremende mura, da cui erano usciti
uomini che avevano portato tante volte il terrore sino nel
centro delle loro più inospite valli.</p>

<p>I soldati del Duca, che volevano essi pure dare qualche
sfogo alla loro vendetta delusa dal trattato di pace, non
essendo spinti da alcun impulso a cooperare alla distruzione
di quel Castello, fecero il progetto, ancor più barbaro, di
trucidare in esso i Mussiani fatti prigionieri nella battaglia
di Mandello e che avevano posti sulle navi, tenendovili gelosamente
celati, per tema che il Medici ne chiedesse la
liberazione.</p>

<p>Verso il cader del giorno li fecero scendere a terra pesantemente
incatenati, e fattili entrare dal portone nella
Fortezza, li chiusero separatamente in certe casematte sotto
i baluardi del Maresciallo, attendendo il mattino per sacrificarli
appena Gian Giacomo avesse abbandonato il Castello.
Tra que' prigionieri trovavasi Falco, che per sottrarre il cadavere
di Gabriele dal furore dei nemici cadde, come narrammo,
stordito da un colpo sul cranio, e fu facile preda
ai Ducali, che vedutolo inerme ed annodato inferocirono a
lungo contro di lui coi fatti e le parole: ma quel guerriero
Montanaro, d'animo quanto ardito altrettanto vigoroso e
fiero, tutto sostenne con eroica fermezza: e mai un sospiro
uscì dal profondo del suo petto, se non quando, tratto dalle
navi a terra, passò, stretto in catene, sotto la volta del
portone del Castello di Musso che aveva quasi sempre varcato
tornando vincitore di quegli stessi che lo trascinavano
a morte. Un soldato che Gian Giacomo teneva presso di se come
servo, uomo per indole curioso e indagatore, vedendo
dal Forte un movimento giù abbasso d'uomini d'armi
Ducali dalle navi al Castello, di cui in quell'ora quasi tenebrosa
non appariva la causa, s'adombrò d'alcuna trama,
e uscito dalla porta, slisciò pian piano lungo le mura, evitando
i Grigioni, sino in fondo della Fortezza, ove appiattatosi
vide condur dentro i prigionieri Mussiani, e fra essi
riconobbe distintamente Falco: ciò scoperto, si rivolse, e su
su rientrò nel Forte. S'ignora s'egli palesasse la cosa a
Gian Giacomo, e caso che gliene avesse fatto racconto, non
si saprebbe comprendere per quali motivi quel Condottiero
rimanesse inoperoso, e non tentasse strada alcuna onde salvare
la vita a' suoi guerrieri facendoseli ridonare dal Vestarino. Ciò
che è certo si è che trascorsa d'assai la mezzanotte, lo stesso
soldato battè all'uscio della camera di Orsola chiamandola
istantemente, e venuta questa donna ad aprirgli, le narrò
a bassa voce che il marito di lei si trovava in quel medesimo
Castello in mano dei Ducali. Orsola fu per isvenire a
tale notizia, e appena riebbe la parola, pregò ardentemente
quel soldato la guidasse tosto al luogo ove stavano i prigionieri,
che avrebbe implorato dalla pietà dei custodi di rivedere
e favellare al marito. Ella insistette onde ve la conducesse
all'istante, perchè allo spuntare dell'aurora Gian
Giacomo e tutti gli abitatori del Forte dovevano partire per
Lecco, quindi essa stessa con loro, e la propria figlia Rina
che si stava nelle stanze di Margarita Medici allestendo
con altre donne gli equipaggi per essere disposte alla mattutina
partenza: e nel cuore di Orsola sorse sorridente la
speranza che Falco le avrebbe dato il desiderato comando di
non seguire Gian Giacomo Medici, di ritornare invece a
Nesso colla figlia, ove egli, liberato dai Ducali per effetto
della celebrata pace, le raggiungerebbe, e condurrebbe con
esse una più tranquilla vita.</p>

<p>Il soldato cedendo alle replicate inchieste di Orsola, aderì
ad esserle scorta ai baluardi occupati dai Ducali, ed ella allora
tutta gioiosa fece rapidamente un involto di sue poche
masserizie ed oggetti di vestimento che pose da canto col
pensiero di riprenderle quando sarebbe venuta a levare la
figlia, e via col soldato alla porta del Forte che questi fece
aprire e giù per quelle tenebre di bastione in bastione sino
alle case del Maresciallo. Pervenuti colà scorsero un lume
dentro un camerone, che era quello da cui si discendeva
alle case matte: il soldato fecelo rimarcare ad Orsola e le
disse d'avviarsi quivi da sola, ch'egli starebbe ad attenderla
più in su al ritorno, e si scostò immediatamente da lei. Orsola,
trepidante di tema e di contento, s'avanzò con incerti
passi, ed entrò colà: al fosco chiarore d'una lampada vide
quattro uomini d'armi che dormivano, due stesi sulle panche
e due col capo piegato sulle braccia appoggiate alla
tavola. Tremò la meschina non osando risvegliare que' feroci,
ma l'un d'essi destato dal rumore de' suoi passi levò
la testa e diè un grido d'allarme; balzarono in piedi i tre
altri brandendo le armi: allora la donna gettossi ai piedi
di quel primo, espose la causa di sua venuta, e colle lagrime
agli occhi e le mani giunte implorò la grazia di vedere
il marito.</p>

<p>"Al levare del sole, le rispose desso ruvidamente,
quando lo condurremo fuori per fargli la festa, potevi vederlo
a tuo bell'agio senza che fosti qui venuta a romperci
il sonno, che non so come diavolo vi sii riuscita: ma sei
fortunata: trovi un uomo di buon cuore che non può vedere
a piangere le donne: Tacco, va con Lisca a condurla
là giù dove abbiamo messo Falco; ch'egli se la becchi pure
prima che gli storciamo il collo".</p>

<p>Quei due uomini d'armi, che s'avevano volti più da
sgherri che da soldati, presa una fiaccola per ciascuno,
guidarono Orsola da un uscio che s'apriva quivi ad un
corritoio, in fondo al quale vedevasi una porta ferrata. Tacco,
che portava appeso alla cintola un mazzo di grosse chiavi,
ne tentò bestemmiando tre o quattro alla toppa, sin che
scontrata la corrispondente, dischiuse, traendo il chiavistello,
spinse pesantemente l'imposta, che cigolando s'aprì
di poco, e consegnata la sua fiaccola ad Orsola, questa
palpitando vi penetrò. Appena ebbe dessa posto il piede là
dentro, Tacco richiuse il battente e vi girò la chiave; la
donna, oppresso il cuore dal terrore e dall'angoscia mista
però alla speranza, discese lentamente una lunga scala, e
giuntane in fondo, s'arrestò, temendo inoltrarsi prima di
sapere chi vi fosse in quella sotterranea stanza.</p>

<p>Falco, che stava colà seduto su un masso a piedi d'una
grossa colonna, colpito da quel lume improvviso, alzò il
capo e conobbe egli pel primo la moglie: levossi, e il rumore
di sue catene fece di lui avvertita la donna, che, vedutolo,
diè un grido, e posta a terra la fiaccola, s'abbandonò
quasi svenuta nelle sue braccia. Avevano a Falco
strappata d'addosso coll'armi la schiavina e la rete che gli
formava berretto, onde non portava sulla persona che il
lacerato giaco di maglia, aveva nudo il collo, sparsi i
capelli, e pallide oltremodo le guancie pel sangue versato
ed i tremendi suoi casi: una pesante e lunga catena lo
serrava a mezzo il corpo e metteva capo in un grosso anello
di quella colonna.</p>

<p>"Oh, moglie mia! disse egli con voce addolorata, come
mai potesti tu penetrare in questo orrido luogo? Come hai
avuto il coraggio d'affidarti ai Ducali?"</p>

<p>"E tu me lo domandi? rispose Orsola con flebile ed
affannato accento. V'è pericolo, v'è tormento che io non
avrei superato o sofferto per venirti a vedere?"</p>

<p>"Ti ringrazio (e la strinse al cuore)! morirò più contento
per averti abbracciata! Oh così potessi serrarmi al petto
almeno una volta ancora mia figlia: ma dimmi, dove lasciasti
Rina? si trova ella in luogo di sicurezza? non v'è
possibilità che sia scoperta e rapita? Vorrei provare le pene
dell'inferno anzichè sapere che un nemico vituperando mia
figlia, dicesse al mirare le sue lagrime, questo è pianto
della figlia di Falco, del fiero abitatore della rupe. Ah toglimi,
toglimi un tal pugnale dall'anima!"</p>

<p>"Rina è sicura: essa sta nel Forte presso la sorella del
signor Castellano, colla quale dovevamo entrambe partire
tra poche ore:... ma adesso che felicemente ho scoperto
che tu vivi, non lasceremo queste mura se non per venir
teco quando sarai liberato, e ritornarcene insieme alla nostra
Terra di Nesso".</p>

<p>"Tu partirai con loro e colla figlia (pronunciò Falco in
tuono autorevole). Datti pace e ti calma, la mia morte è
decisa. Io rendo grazie al Cielo che mi ha concessa quest'ultima
consolazione d'udire dalle tue labbra che mia figlia è
salva per sempre dall'ira dei nemici, nè più abbisogna con
te del mio sostegno.--La mia ora è venuta, è d'uopo
partire.--Non è Falco che deve paventare la morte: sai
tu chi ho veduto affrontarla intrepidamente e cadere reciso
nel più bel fiore della vita?"</p>

<p>"No, no, tu non morrai! (disse Orsola animato il viso
di viva gioja): non sai dunque che il Castellano ha fatta
la pace coi Ducali, e che tutti i suoi soldati sono usciti di
qui liberamente, e si sono recati senza molestia ai loro
paesi? Così faranno anche con te: appena Gian Giacomo
sarà partito, ti lasceranno andare onde possi condurre tua
moglie e tua figlia lontane da questi tristi luoghi".</p>

<p>"Oh quanto t'inganni! (rispose Falco crollando il capo
ed abbracciandola con maggiore affetto): noi eravamo creduti
estinti e non fummo compresi nel patto della pace. No,
per me non vi sono più speranze: è l'ultima volta che ti
vedo: fra pochi momenti i Ducali bagneranno le loro mani
nel mio sangue".</p>

<p>Orsola impallidì, tremò, e cadeva se Falco non le prestava
appoggio. "Non ti uccideranno (singhiozzando esclamò)
se hanno una scintilla di pietà nel cuore... pregherò... griderò...
stringerò loro le ginocchia sino a che non ti abbiano
reso a tua moglie, a tua figlia, a quella povera figlia
innocente che morirà di dolore".</p>

<p>"Ah non straziarmi di più! va, torna nel Forte, prendi
la figlia e partì: dalle un bacio per me, e non palesarle
mai il misero fine di suo padre... Oh cielo!.. esci... corri...
fu tratto un colpo... il giorno s'avvicina, Gian Giacomo
starà per partire".</p>

<p>S'udì un colpo e due e molti, poscia un gran calpestio
al di sopra della vôlta; indi nel corritojo superiore alla carcere,
e un trarre e chiudere di catenacci. Orsola si mosse
replicate volte per partire, ma sempre retrocesse disperata
ad abbracciare il marito: quando alla fine, spinta da lui,
stava per salire la scala, spalancossi l'uscio di sopra, e discesero
rapidamente molti soldati con faci accese, i quali
staccarono la catena di Falco dall'anello, e su il condussero.
Orsola lo seguì, afferrando or per le braccia, or per
gli abiti quegli armati che la ributtavano, invocando invano
da essi pietà.</p>

<p>Venuti allo spianato sul baluardo, qual orrida scena! vi
stavano ammucchiati i cadaveri detroncati degli altri prigionieri
già trucidati: a tal vista mancò la voce ad Orsola, e
cadde tramortita su quei corpi istessi.</p>

<p>Falco non se ne avvide, poichè aveva rivolto lo sguardo
al lago, su cui una nave veleggiava spinta lontana da
Musso da prospero vento: era il Castellano che abbandonava
per sempre quel lido. Il Montanaro di Nesso mandò
appena un sospiro e il suo capo spiccò dal tronco, e dall'uno
degli sgherri afferrato pei capegli venne squassato in
segno di trionfo.</p>

<p>Uno scoppio orrendo ed una pioggia di sassi seguirono
d'appresso quell'atroce fatto, e furono i Grigioni che, impazienti
di mandare a ruina il Castello, appiccarono il fuoco
senza darne avviso alla mina più alta. I Ducali fuggirono
di là a rompicollo, nessuno si curando di Orsola, che rimase
dagli scagliati massi uccisa e sepolta. Alcun tempo
dopo la prima scoppiarono le altre mine, e con rumore infinito
si squarciarono le torri, e, crollando, ruinarono sugli
altri edifizii e li spaccarono, ed immensi frantumati macigni
sollevati dalla potenza del fuoco ripiombarono cagionando
nuove ruine. Tremò il lido e rimbombarono i monti
a quel fragore smisurato, ed un polverio formando una
densa vastissima nube coprì di fitto velo quello spazio: allorquando
si diradò, gli attoniti abitatori mirarono in luogo
dell'imponente turrito Castello un ammasso di ruine e di
macerie spazzate poi dall'ala infaticabile del Tempo.</p>

<p>La bella e sventurata figlia di Falco, condotta ad Arona
da Margarita Medici fatta sposa al conte Giberto Borromeo,
si chiuse in un chiostro e consunta dalle lagrime incessanti
e dai dolore, morì tra quelle mura prima dello spirare di
un anno.</p>

<p>Gian Giacomo Medici, divenuto marchese di Marignano,
dopo avere assegnato sul proprio feudo un picciol reddito al
suo vecchio Cancelliere Maestro Lucio Tanaglia, il quale
ritornò come aveva sempre desiderato a terminare i suoi
giorni in Milano, si recò in Piemonte agli stipendii del
Duca di Savoia. Richiesto poscia dal Marchese Del Vasto
che successe al De-Leyva in qualità di Generale supremo,
passò al servizio dell'imperatore Carlo Quinto resosi assoluto
signore del Ducato di Milano per la morte del duca Francesco
Secondo Sforza avvenuta nel 1535. Accusato di fellonia,
venne dal Generale Del Vasto fatto imprigionare col
fratello Battista: ma protetto da don Alvaro di Luna primo
Castellano spagnuolo in Milano, fu liberato e chiamato
dal-l'Imperatore presso di lui in Ispagna. Elevato al grado di
Generale negli eserciti imperiali, guerreggiò nelle Fiandre,
in Ungheria, in Sassonia, in Italia sempre con molta gloria
e prospero successo anche nelle più arrischiate intraprese.</p>

<p>Si sposò a Marzia Orsina sorella del conte Francesco di
Pitigliano, la quale morì senza lasciargli prole; addolorato
di ciò, e desideroso il Marchese di Marignano di mantenere
la successione nella propria famiglia, fece dono di gran parte
delle sue sostanze al fratello Agosto, consigliandolo ad ammogliarsi.
Agosto Medici condusse in isposa Barbara Maina,
da cui ebbe un figlio a nome Gian Giacomo che successe
allo zio nel Marchesato di Marignano, che tramandò quindi
ai proprii discendenti, e fa stipite retto del nobile casato
che esiste tuttora con tal nome in Milano.</p>

<pre>
"Morì Gian Giacomo Medici (sono parole del Missaglia)
l'anno mille cinquecento cinquanta cinque a' gli otto di
Novembre a hore ventitrè in Venerdì di anni sessanta della
sua vita. Giace il suo corpo nella Chiesa Maggiore di Milano
nella quale dalla pietà di Pio Quarto (Giovan Angelo
Medici suo fratello creato Pontefice nel 1559) gli fu
eretta una capella con perpetua et quotidiana celebratione
di Messe, con un superbo deposito di finissimi marmi,
con leggiadri ornamenti e molte figure di bronzo con
ingegnosissimi significati, et una statua pur di bronzo a
lui somigliantissima fatta per mano dell'eccellente Cavalier
Leon d'Arezzo scultore rarissimo de' nostri tempi con
questi due epitafii l'uno a se et l'altro a Gabrio suo fratello."

JO JACOBO MEDICI MARCHIONI MARIGNANI EXIMIJ ANIMI ET
CONSILIJ VIRO, MULTIS VICTORIIS PER TOTAM FERE EUROPAM
PARTIS APUD OMNES GENTES CLARISSIMO CUM AD EXITUM VITÆ
ANNO ÆETATIS LX PERVENISSET.

GABRIELI MEDICI INGENII ET FORTITUDINIS EXIMLE ADOLESCENTI,
POST CLADEM RHETIS ET FRANCISCO SECUNDO SFORTIÆ
ILLATAM, NAVALI PRÆLIO DUM VINCIT CUM INVICTI ANIMI GLORIA
INTERFECTO.
</pre>

<p>Questo monumento, che e l'uno de' più ricchi e riguardevoli
che si ammirano nel nostro Duomo, fu sgombro non
ha guari dagli impedimenti che da più anni lo toglievano
allo sguardo, e vedesi ora integro e ripulito in fondo alla
navata destra entrando presso la porticella per cui si sale
all'aguglia.</p>

<p>FINE.</p>
<br><br>

</body>
</html>


